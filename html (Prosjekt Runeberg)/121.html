<!DOCTYPE HTML PUBLIC "-//W3C//DTD HTML 4.0 Transitional//EN"
  "http://www.w3.org/TR/REC-html40/loose.dtd">
<html><head><title>121.html (Norske Folkeeventyr)</title>
<script type="text/javascript" language="JavaScript"><!--
if (self != top) { top.location = location; }
--></script>
<meta http-equiv="Content-Type" content="text/html; charset=iso-8859-1">
<link rel='shortcut icon' href='/favicon.png'>
<base href="http://runeberg.org/folkeven/">
<!-- Project Runeberg wants to be Lynx friendly -->
<link  rev="made"
      href="mailto:editors@runeberg.org" >
<link  rel="toc"
      href="/folkeven/" >
<link  rel="previous"
      href="120.html" >
<link  rel="next"
      href="122.html" >
<meta name="keywords"
   content="Nordic, Literature" >
<!-- Project Runeberg supports some ``Dublin Core'' (DC) metadata -->
<meta name="DC.Publisher"
   content="Project Runeberg" >
<meta name="DC.Publisher.Address"
   content="editors@runeberg.org" >
<meta name="DC.Language" scheme="ISO639-1"
   content="no" >
<meta name="DC.Relation.IsPartOf" scheme="URN"
   content="URN:NBN:se-d1998318" >
<meta name="DC.Relation.IsPartOf" scheme="URL"
   content="/folkeven/" >
<meta name="DC.Relation.IsPartOf"
   content="Norske Folkeeventyr" >
<meta name="DC.Title"
   content="121.html (Norske Folkeeventyr)" >
<meta name="DC.Creator.PersonalName"
   content="Peter Christen Asbjørnsen" >
<meta name="DC.Creator.PersonalName"
   content="Jørgen Moe" >
<meta name="DC.Date"
   content="1841" >
<!-- Project Runeberg welcomes SAFARI, http://safari.vr.se/ -->
<meta name="SAFARI.TargetGroup"
   content="Public" >
<style type="text/css"><!--
.u        {text-decoration: underline; }
--></style>
</head>
<body bgcolor="#ffffff"
        alink="#ff8000"
        vlink="#780000"
         link="#c00000"
         text="#000000" >
<form action="/search.pl" method=get 
enctype="application/x-www-form-urlencoded"><table cellpadding=0 cellspacing=0 >
<tr >
<td valign=top rowspan=2 bgcolor=black 
><a href="/"
 ><img src="/img/runeberg.gif"
width=64 height=122 border=0
alt="- Project Runeberg - "
></a></td><td 
>&nbsp;</td><td valign=top align=left height=100
><font size="+2"><a href="/folkeven/"
 >Norske Folkeeventyr</a> / <br><b></b></font>
<br>(1841-1844) Author: <a href="/authors/asbjorns.html"
 >Peter Christen Asbjørnsen</a>, <a href="/authors/moejorge.html"
 >Jørgen Moe</a> - Tema: <a href="/tema/no.html"
>Norwegian Literature</a>, <a href="/tema/troll.html"
>Trolls</a>

<br><a href="/folkeven/"
 >Table of Contents / Innehåll</a> | <a href="120.html"
 >&lt;&lt; Previous</a> | <a href="122.html"
 >Next &gt;&gt;</a>
</td></tr>
<tr >
<td colspan=2 bgcolor=black style=" font-family: helvetica; text-decoration: none; color: white" 
><small><b>&nbsp;
<a href="/"
 style="font-family: helvetica; text-decoration: none; color: white">Project Runeberg</a>
| <a href="/katalog.html"
 style="font-family: helvetica; text-decoration: none; color: white">Catalog</a>
| <a href="/rc.pl" style="font-family: helvetica; text-decoration: none; color: white" >Recent Changes</a>
| <a href="mailto:editors@runeberg.org?subject=Comments on folkeven/121.html"
 style="font-family: helvetica; text-decoration: none; color: white">Comments?</a>
| <input type=text value="" name=q size=18 maxlength=256>
<input name=btnG type=submit value="search">&nbsp;&nbsp;
</b></small></td></tr></table></form>
<p><i>Asbjørnsen og Moe's NORSKE FOLKEEVENTYR.
Innskrevet og rettet av Kjell Nedrelid.
Sist forandret: 07.11.1994. (dd.mm.yyyy)
Released to Internet 11.10.1996 in zipped WordPerfect 5.0-format.
Alle tekster kan fritt distribueres, så lenge det ikke taes
betalt for dette.
Vennligst behold denne innledningen.</i>

<h1>Grimsborken</h1>

<p>Det var en gang et par rike folk som hadde tolv sønner; men den
yngste ville ikke være hjemme lenger, da han var blitt voksen;
han ville ut og prøve sin lykke i verden. Foreldrene sa de
syntes han hadde det godt og vel hjemme, og at han gjerne kunne
bli hos dem; men han hadde ingen ro på seg; han ville og han
skulle i veien, og så måtte han da få lov. Da han hadde gått en
god stund, kom han til en kongsgård. Der ba han om tjeneste, og
det fikk han.

<p>Kongsdatteren der i landet var tatt inn i fjellet av et
troll, og kongen hadde ikke flere barn; derfor var både han og
hele landet i stor sorg, og kongen hadde lovt ut kongsdatteren
og halve riket til den som kunne frelse henne; men det var ingen
som kunne det, enda det var nok av dem som prøvde på.

<p>Da nå gutten hadde vært der et års tid eller så, ville han
hjem igjen og høre til foreldrene sine; men da han kom hjem, var
foreldrene døde, og brødrene hadde delt alt de eide og hadde,
mellom seg, så det ikke var noe igjen til gutten.

<p>"Hvem kunne vite at du var til ennå, som har ranglet og
flakket slik omkring?" svarte brødrene. "Men det er det samme:
oppe i heiene går det tolv hopper, dem har vi ikke delt ennå, og
vil du ha dem for din del, kan du ta dem."

<p>Ja, det var gutten vel nøyd med; han takket til, og la avsted
opp i heiene, der de tolv hoppene gikk på havn.

<p>Da han kom deropp og fant dem, hadde hver sin sugefole, og
med den ene hoppen gikk en stor borket folunge; den var i slikt
hold at det skinte i den.

<p>"Du er vakker du, vesle folungen min!" sa gutten.

<p>"Ja, men vil du slå i hjel de andre folungene, så jeg kan få
suge alle hoppene ett år, skal du se jeg skal bli stor og vakker
da!" sa folen.

<p>Ja, det gjorde gutten, han slo i hjel alle tolv folene, og
gikk så hjem igjen.

<p>Da han så kom igjen neste året og skulle se til folen og
hoppene, var han så fet, så fet, at det glinste i huden på den,
og så stor var den at gutten med nød kunne komme opp på den; og
alle hoppene hadde fått hver sin folunge igjen.

<p>"Ja, det er sant at jeg fikk lide for det jeg lot deg suge
alle hoppene mine," sa gutten til enåringen; "men nå er du stor
nok, nå får du være med meg."

<p>"Nei, jeg får gå her ett år til," sa folen; "slå i hjel de
tolv folungene, så kan jeg suge alle hoppene dette året også; så
skal du se jeg skal bli stor og vakker til sommeren!"

<p>Ja, det gjorde gutten igjen. Og da han kom opp i heiene det
andre året og skulle se til folen sin og hoppene sine, hadde
hver sin folunge på nytt; men borkenfolen var så stor at gutten
slett ikke nådde opp, da han ville ta i nakken på den for å
kjenne hvor fet den var, og så blank var den at det lyste av
den.

<p>"Stor og vakker var du i fjor, folen min, men i år er du enda
gildere," sa gutten; "slik hest finnes ikke i kongens gård. Men
nå får du være med meg."

<p>"Nei," sa borken igjen, "jeg får gå her enda et år. Slå nå
bare i hjel de tolv folungene igjen, så jeg kan suge hoppene
dette året også, så skal du få se meg til sommeren!"

<p>Ja, gutten gjorde det også: han slo i hjel alle folungene, og
så gikk han hjem igjen.

<p>Men da han kom igjen neste året og skulle se til borkenfolen
og hoppene, ble han rent fælen. Så stor og grovvoksen hadde han
aldri trodd hest kunne bli; for Borken måtte legge seg ned på
alle fire, før gutten kunne ta opp på den; han hadde nok med å
komme opp på den, enda den lå, og så smekkfet var den at det
glinste og skinte i den som i et speil.

<p>Og denne gangen var ikke Borken uvillig til å følge med
gutten. Han satte seg da opp på den, og da han kom ridende hjem
til brødrene sine, slo de hendene i hop og forkorset seg, for
slik hest hadde de hverken sett eller hørt tale om.

<p>"Dersom dere nå vil skaffe meg så god skoning under hesten,
og så gild sâl og biksel som gives kan," sa gutten, "så skal
dere få alle tolv hoppene mine, slik som de står og går oppe i
heiene, og de tolv folungene deres også," - det året hadde også
hver hoppe fått sin fole.

<p>Det ville brødrene gjerne, og så fikk gutten slik skoning
under hesten, at steinsplintene fløy i luften, når han red
bortover fjellheiene, og slik gullsâl og slikt gullbiksel fikk
han, at det lyste og blinket lang vei av det.

<p>"Nå reiser vi til kongsgården!" sa Grimsborken - det var
navnet dens; "men kom vel i hug å be kongen om godt stallrom og
godt fôr til meg."

<p>Ja, det lovte gutten han ikke skulle glemme.

<p>Han red av gårde, og en kan nok vite han ikke var lenge om å
komme til kongsgården, slik hest som han hadde.

<p>Da han kom der, sto kongen ute på trammen, og han glante og
glodde på ham som kom ridende. "Nei, nei!" sa han, "slik kar og
slik hest har jeg aldri sett i mitt levende liv før." Og da
gutten spurte om han kunne få tjeneste i kongsgården, ble kongen
så glad at han var ferdig til å danse, der han sto på trammen;
det kan vel hende at han skulle få tjeneste.

<p>"Ja, men godt stallrom og forsvarlig fôr vil jeg ha til
hesten min," sa gutten.

<p>Ja, han skulle få vollhøy og havre, så mye Borken ville ha;
og alle de andre ridderne måtte ta hestene sine ut av stallen,
der skulle Grimsborken stå alene, så den kunne ha riktig godt
rom.

<p>Men det varte ikke lenge før de andre i kongsgården ble
avindsyke på gutten, og de visste ikke alt det vonde de ville
gjøre ham, når de bare torde. Til sist fant de på å si til
kongen, at han hadde sagt seg god for åfrelse kongsdatteren som
trollet hadde tatt inn i berget for lang tid siden, når han bare
ville. Straks kalte kongen han fram for seg, og sa at det og det
visste han gutten hadde sagt seg god for, og nå skulle han gjøre
det; kunne han, så visste han at kongen hadde lovt ut både
datteren og halve riket, og det skulle han riktig og redelig få,
men kunne han ikke, skulle han drepes. Gutten nektet at han
hadde sagt det; men det hjalp ikke, kongen ville ikke høre på
det øret, og så var det ikke annen råd enn at han måtte si han
fikk vel prøve.

<p>Han gikk da ned i stallen, stur og lei seg var han. Så spurte
Grimsborken hva han var så sturen for; det fortalte gutten, og
sa han ikke visste hvordan han skulle stelle seg; "for å frelse
kongsdatteren, det er vel rent uråd det," sa gutten.

<p>"Å, det kunne vel la seg gjøre," sa Grimsborken; "jeg skal
hjelpe deg. Men vel skodd må du først få meg. Du må forlangte
tyve pund jern og tolv pund stål til skoning, og én smed til å
smi og én til å legge under."

<p>Ja, det gjorde gutten, og det ble ikke svart nei til det: han
fikk både jernet og stålet og smedene, og så ble Grimsborken
skodd godt og vel, og gutten ut av kongsgården så gyven sto
etter.

<p>Men da han kom til berget som kongsdatteren var tatt inn i,
så gjaldt det å komme opp etter bergveggen og dit han skulle inn
i fjellet, for berget sto ende opp og ned, så bratt som en
stuevegg og så glatt som en glassrute. Første gangen gutten red
i veien, kom han nok et stykke opp etter fjellveggen, men så
gled Borken med begge framføttene, og de ned igjen, så det
dundret i heia. Andre gangen han red, kom han et stykke lenger
opp, men så glapp den ene framfoten, og ned bar det, som du
skulle hørt et jordskred. Men tredje gangen sa Borken: "Nå får
vi prøve oss!" og så satte han i veien, så steinen sprutet
himmels høyt om dem, og så kom de opp; gutten red inn i fullt
firsprang, nappet kongsdatteren opp på sâlknappen, og ut igjen,
før trollet kom seg fore så mye som å reise seg -og så var
kongsdatteren frelst.

<p>Da gutten kom tilbake til kongsgården, var kongen både glad
og velnøyd med det at han hadde fått igjen datter si, det kan du
nok vite; men hvordan det var eller ikke var, så hadde de andre
i kongsgården fått stelt opp kongen, så han var harm på gutten
likevel.

<p>"Takk skal du ha, for du har frelst datter mi," sa han til
gutten, da han kom inn på slottet med henne; og så ville han gå
sin vei.

<p>"Hun skulle være min, likså vel som din nå, for du er vel
ordstø mann," sa gutten.

<p>"Ja, ja," sa kongen, "ha henne skal du siden jeg har sagt
det; men først skal du skaffe solen til å skinne inn her i
kongsgården." For det var et stort høyt fjell like utenfor
vinduene, som sto og skygget så solen ikke kunne skinne inn.

<p>"Det sto nok ikke i akkorden det," svarte gutten; "men det
hjelper vel ingen bønn, jeg får vel prøve mitt beste; for
kongsdatteren vil jeg ha."

<p>Han ned til Borken igjen, og fortalte hva kongen forlangte,
og så mente Grimsborken at det vel var råd; men ny skoning måtte
først under ham, og den skulle det tyve pund jern og tolv pund
stål til; to smeder måtte det også til, én til å smi og én til å
legge under, så skulle de vel få solen til å skinne i
kongsgården. Da gutten forlangte dette, fikk han det med en
gang; det syntes kongen for skam skyld ikke han kunne nekte ham;
og så ble det da lagt ny skoning under Grimsborken, og det
skoning som dugde. Gutten satte seg på, og så bar det vel i
veien igjen, og for hvert hopp Grimsborken gjorde, sank fjellet
femten alen ned i jorden, og slik holdt de på, til kongen ikke
kunne se mere til fjellet.

<p>Da gutten kom ned igjen i kongsgården, spurte han kongen om
ikke kongsdatteren skulle være hans nå heller, for nå visste han
ikke annet enn at solen skinte i slottet, sa han. Men så hadde
de andre i kongsgården stelt opp kongen igjen, og så svarte han
at gutten nok skulle få henne, han hadde aldri annet tenkt, men
først skulle han skaffe henne så gild brudehest, som han hadde
brudgomshest. Gutten sa at det hadde kongen aldri talt om før,
og nå syntes han at han hadde fortjent kongsdatteren; men kongen
ble ved sitt, og dersom gutten ikke kunne det, skulle han miste
livet til, sa kongen.

<p>Gutten gikk ned i stallen igjen, og sturen og ille ved var
han, det kan du nok vite. Der fortalte han til Grimsborken at nå
hadde kongen forlangt at han skulle skaffe kongsdatteren så gild
brudehest som han hadde brudgomshest, ellers skulle han miste
livet; "det blir ugreitt nok, tenker jeg," sa han, "for maken
din finnes vel ikke i verden."

<p>"Å jo, det er maken til meg," svarte Grimsborken; "men lett
blir det ikke å få den; den er i helvete den. Men vi får vel
prøve. Nå skal du gå opp til kongen og forlange ny skoning under
meg, og til den må det tyve pund jern og tolv pund stål igjen,
og to smeder, én til å smi og én til ålegge under, men se vel
til at hakene og grevene blir riktig kvasse; og tolv tønner rug
og tolv tønner bygg og tolv okseskrotter må vi ha med oss; og
alle tolv oksehudene, med tolv hundre spiker i hver, må du også
forlange; alt det må vi ha, og en tjæretønne til, med tolv
tønner tjære i."

<p>Gutten gikk opp til kongen og forlangte alt Grimsborken hadde
sagt, og kongen syntes nå igjen det var skam å nekte ham det, og
så fikk han det alt i hop.

<p>Så satte han seg opp på Grimsborken og red av gårde, og da
han så hadde ridd langt, langt bort over berg og heier, spurte
Borken: "Hører du noe?"

<p>"Ja, det suser så fælt oppi luften; jeg mener jeg blir redd,
jeg," sa gutten.

<p>"Det er alle de ville fugler i skogen er, som kommer
flygende; de er sendt ut for å stoppe oss," sa Grimsborken. "Men
skjær hull på kornsekkene du, så får de så mye å stime med at de
glemmer oss."

<p>Ja det gjorde gutten, han skar hull på kornsekkene, så byggen
og rugen rant utover til alle sider. Så kom alle de ville fugler
i skogen var, så tykt at det svartnet for solen; men da de fikk
se kornet, så kunne de ikke berge seg, men slo seg ned og tok på
å hakke og pikke opp kornet og rugen, og til sist røk de i hop
og sloss seg imellom; gutten og Grimsborken gjorde de ikke noe,
dem glemte de rent.

<p>Nå red gutten igjen både langt og lenge, over berg og daler,
over åser og moer; så la Grimsborken til å lye igjen, og så
spurte den gutten om han hørte noe nå.

<p>"Ja, nå hører jeg det braker så stygt i skogen på alle
kanter; jeg mener jeg blir redd nå," sa gutten.

<p>"Det er alle de ville dyr i skogen er, det," sa Grimsborken;
"de er sendt ut for å stoppe oss. Men kast bare ut de tolv
okseskrottene, så har de nok å gjøre med dem, og så glemmer de
oss."

<p>Ja, gutten kastet ut okseskrottene, og så kom alle de ville
dyr i skogen, både bjørn og gråbein og løve og alle slags fæle
dyr; men da de fikk se okseskrottene, rente de i hop og sloss om
dem så blodet rant, og gutten og Grimsborken glemte de rent.

<p>Så red gutten bortover igjen, det var mange, mange blåner,
for med Grimsborken gikk det ikke sent, kan en nok vite. Så
knegget Borken.

<p>"Hører du noe?" sa han.

<p>"Jo, jeg hører liksom en folunge knegge så grant, langt,
langt borte," svarte gutten.

<p>"Det er nok en voksen folunge det," sa Grimsborken; "det
høres så grant, av det han er så langt fra oss."

<p>Så reiste de et godt stykke, en blåne eller vel så det,
igjen.

<p>Så knegget Grimsborken på nytt. "Hører du noe nå?" sa han.

<p>"Ja, nå hørte jeg tydelig det knegget som en voksen hest,"
svarte gutten.

<p>"Ja, du får nok høre den én gang enda," sa Grimsborken, "da
skal du høre det er mål i den."

<p>De reiste en blåne eller vel så det igjen, så knegget
Grimsborken tredje gangen; men før den fikk spurt gutten om han
hørte noe, så knegget det borti heia, så gutten tenkte at både
berg og fjell skulle revne.

<p>"Nå er den her," sa Grimsborken. "Skynd deg nå og kast over
meg oksehudene med spikrene i, og tjæretønna kaster du bortetter
bakken; klyv så opp i den store grana der. Når den kommer,
spruter den varme ut av begge neseborene, og så tar det fatt i
tjæretønna. Legg så vel merke: dersom luen stiger, så vinner
jeg: men dersom den faller, så taper jeg. Men ser du jeg vinner,
så kaster du på bikselet - det må du ta av meg; og så er den
spak."

<p>Nettopp gutten hadde fått kastet spikerhudene over
Grimsborken og tjæretønna bortover bakken og vel var kommet opp
i grana, så kom det en hest, så varmen sprutet av den, og så
fløy det ild i tjæretønna med det samme; og den og Grimsborken
til å slåss, så steinen danset himmelhøyt. De bet og de slo både
med framføttene og med bakføttene, og somme tider så gutten på
dem, og somme tider så han på tjæretønna, men til sist steg
luen; for hvor den andre hesten bet og hvor den slo, så traff
den spikerhudene, og så måtte den gi seg. Da gutten så det, var
han ikke sen om å komme ned av treet og få kastet bikselet på
den, og da var den så spak at han kunne styrt den med en
tvinnetråd. Den hesten var også borket, og så lik Grimsborken at
ingen kunne skille den ene fra den andre.

<p>Gutten satte seg opp på den borkete hesten han hadde fanget,
og red hjem igjen til kongsgården, og Grimsborken sprang med
løs. Da han kom der, sto kongen ute på tunet.

<p>"Kan du nå si meg hva for en hest jeg har fanget, og hva for
en jeg hadde før?" sa gutten. "Kan du ikke det, så mener jeg
datter di hører meg til."

<p>Kongen gikk og så på begge Borkene, både høyt og lavt, både
fremme og bak, men det var ikke et hår annerledes på den ene enn
på den andre.

<p>"Nei," sa kongen, "det kan jeg ikke si deg; og siden du har
skaffet datter mi så gild brudehest, skal du ha henne. Men ett
må vi prøve først: om det er så laga. Nå skal først hun gjemme
seg to ganger," sa han, "og siden skal du gjemme deg to ganger;
dersom du kan finne henne de gangene hun har gjemt seg, men ikke
hun finner deg i gjemmestedet ditt, så er det så laga, og så
skal du ha kongsdatteren."

<p>"Det står nå ikke i akkorden, det heller," sa gutten; "men vi
får vel prøve, siden det så skal være," og så skulle
kongsdatteren til å gjemme seg først.

<p>Hun skapte seg til en and, og lå og svømte på vannet som var
tett utenfor kongsgården. Men gutten gikk bare ned i stallen og
spurte Grimsborken hvor hun hadde gjort av seg. "Å du trenger
bare ta børsa di og gå ned til dammen og sikte på den anda som
ligger og svømmer der," sa Grimsborken, "så kommer hun nok fram
igjen."

<p>Gutten nappet børsa og la ned til vannet, han. "Jeg vil nok
klemme på denne anda, jeg," sa han, og ga seg til å sikte på
den.

<p>"Nei, nei, kjære vene, skyt ikke! det er meg," sa
kongsdatteren. Så hadde han funnet henne den gangen.

<p>Andre gangen skapte hun seg til et brød, og la seg på bordet
mellom fire andre; og så lik var hun de andre brødene, at ingen
kunne skille dem fra hverandre. Men gutten gikk ned i stallen
til Grimsborken igjen, og sa at nå hadde kongsdatteren gjemt
seg, og han visste slett ikke hvor det var blitt av henne. "Å,
ta bare og bryn en dyktig brødkniv, og lat som du vil skjære
tvert igjennom det tredje brødet fra venstre hånd, av de fem
brødene som ligger på kjøkkenbordet i kongsgården, så kommer hun
nok fram igjen," sa Grimsborken.

<p>Ja, gutten opp i kjøkkenet og til å bryne den største
brødkniven han kunne finne, grep så det tredje brødet fra
venstre hånd og satte kniven på det, som han ville skjære det
tvert igjennom.

<p>"Jeg vil ha meg en skalk av dette brødet," sa han.

<p>"Nei, kjære vene, skjær ikke! Det er meg!" sa kongsdatteren
igjen, og så hadde han funnet henne andre gangen også.

<p>Så skulle han til å gjemme seg; men ham sa Grimsborken så vel
fore at han ikke var god å finne igjen. Først skapte han seg til
en klegg og gjemte seg i det venstre neseboret til Grimsborken;
kongsdatteren gikk og lette og snuste allesteds, både høyt og
lavt, og så ville hun opp i spiltauet til Grimsborken også; men
han til å bite og slå om seg, så hun ikke torde våge seg til, og
så kunne hun ikke finne ham.

<p>"Ja, siden jeg ikke kan finne deg, så får du komme fram igjen
av deg selv," sa hun, og straks sto gutten der på stallgulvet.

<p>Andre gangen sa Grimsborken igjen hva han skulle gjøre seg
til, og den gang skapte han seg til en jordklump og satte seg
mellom hoven og skoen på den venstre framfoten til Borken;
kongsdatteren gikk og lette og lette igjen, både ute og inne, og
til sist kom hun da i stallen og ville opp i spiltauet til
Grimsborken. Ja, denne gangen lot han henne komme opp til seg;
og hun snuste både høyt og lavt; men under hovene kunne hun ikke
komme, han sto for fast på benene til det, Grimsborken; og så
kunne hun ikke finne gutten.

<p>"Ja, så får du komme fram igjen av deg selv da, siden jeg
ikke kan finne deg," sa kongsdatteren, og i det samme sto gutten
ved siden av henne på stallgulvet.

<p>"Ja, nå er du mi," sa gutten til kongsdatteren, "for nå kan
du se det er så laga," sa han til kongen.

<p>"Ja, er det så laga, så får det så bli," sa kongen.

<p>Det ble laget til bryllup både vel og snart, og gutten satte
seg på Grimsborken, og kongsdatteren på maken hans; så du kan
nok vite de ikke var lenge om kirkeveien.
<br clear=all><hr noshade><tt>Project Runeberg, Sun Oct 20 01:55:29 1996
 (aronsson)
<a href="/rc.pl?action=diff&amp;src=folkeven/121"
 >(diff)</a>
<a href="/rc.pl?action=history&amp;src=folkeven/121"
 >(history)</a>
<a href="/download.pl?mode=work&amp;work=folkeven"
 >(download)</a>
 <a href="120.html"
 >&lt;&lt; Previous</a>
 <a href="122.html"
 >Next &gt;&gt;</a>
<br>http://runeberg.org/folkeven/121.html</tt>
<br><a href="http://validator.w3.org/check/referer"
><img border="0" src="/img/vh40.png"
alt="Valid HTML 4.0!" height="31" width="88"></a>
<!-- $Id: wwwinst.lpc,v 1.226 2010/02/04 17:52:31 lars Exp $ -->
</body></html>
