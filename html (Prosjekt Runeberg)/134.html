<!DOCTYPE HTML PUBLIC "-//W3C//DTD HTML 4.0 Transitional//EN"
  "http://www.w3.org/TR/REC-html40/loose.dtd">
<html><head><title>134.html (Norske Folkeeventyr)</title>
<script type="text/javascript" language="JavaScript"><!--
if (self != top) { top.location = location; }
--></script>
<meta http-equiv="Content-Type" content="text/html; charset=iso-8859-1">
<link rel='shortcut icon' href='/favicon.png'>
<base href="http://runeberg.org/folkeven/">
<!-- Project Runeberg wants to be Lynx friendly -->
<link  rev="made"
      href="mailto:editors@runeberg.org" >
<link  rel="toc"
      href="/folkeven/" >
<link  rel="previous"
      href="133.html" >
<link  rel="next"
      href="135.html" >
<meta name="keywords"
   content="Nordic, Literature" >
<!-- Project Runeberg supports some ``Dublin Core'' (DC) metadata -->
<meta name="DC.Publisher"
   content="Project Runeberg" >
<meta name="DC.Publisher.Address"
   content="editors@runeberg.org" >
<meta name="DC.Language" scheme="ISO639-1"
   content="no" >
<meta name="DC.Relation.IsPartOf" scheme="URN"
   content="URN:NBN:se-d1998318" >
<meta name="DC.Relation.IsPartOf" scheme="URL"
   content="/folkeven/" >
<meta name="DC.Relation.IsPartOf"
   content="Norske Folkeeventyr" >
<meta name="DC.Title"
   content="134.html (Norske Folkeeventyr)" >
<meta name="DC.Creator.PersonalName"
   content="Peter Christen Asbjørnsen" >
<meta name="DC.Creator.PersonalName"
   content="Jørgen Moe" >
<meta name="DC.Date"
   content="1841" >
<!-- Project Runeberg welcomes SAFARI, http://safari.vr.se/ -->
<meta name="SAFARI.TargetGroup"
   content="Public" >
<style type="text/css"><!--
.u        {text-decoration: underline; }
--></style>
</head>
<body bgcolor="#ffffff"
        alink="#ff8000"
        vlink="#780000"
         link="#c00000"
         text="#000000" >
<form action="/search.pl" method=get 
enctype="application/x-www-form-urlencoded"><table cellpadding=0 cellspacing=0 >
<tr >
<td valign=top rowspan=2 bgcolor=black 
><a href="/"
 ><img src="/img/runeberg.gif"
width=64 height=122 border=0
alt="- Project Runeberg - "
></a></td><td 
>&nbsp;</td><td valign=top align=left height=100
><font size="+2"><a href="/folkeven/"
 >Norske Folkeeventyr</a> / <br><b></b></font>
<br>(1841-1844) Author: <a href="/authors/asbjorns.html"
 >Peter Christen Asbjørnsen</a>, <a href="/authors/moejorge.html"
 >Jørgen Moe</a> - Tema: <a href="/tema/no.html"
>Norwegian Literature</a>, <a href="/tema/troll.html"
>Trolls</a>

<br><a href="/folkeven/"
 >Table of Contents / Innehåll</a> | <a href="133.html"
 >&lt;&lt; Previous</a> | <a href="135.html"
 >Next &gt;&gt;</a>
</td></tr>
<tr >
<td colspan=2 bgcolor=black style=" font-family: helvetica; text-decoration: none; color: white" 
><small><b>&nbsp;
<a href="/"
 style="font-family: helvetica; text-decoration: none; color: white">Project Runeberg</a>
| <a href="/katalog.html"
 style="font-family: helvetica; text-decoration: none; color: white">Catalog</a>
| <a href="/rc.pl" style="font-family: helvetica; text-decoration: none; color: white" >Recent Changes</a>
| <a href="mailto:editors@runeberg.org?subject=Comments on folkeven/134.html"
 style="font-family: helvetica; text-decoration: none; color: white">Comments?</a>
| <input type=text value="" name=q size=18 maxlength=256>
<input name=btnG type=submit value="search">&nbsp;&nbsp;
</b></small></td></tr></table></form>
<p><i>Asbjørnsen og Moe's NORSKE FOLKEEVENTYR.
Innskrevet og rettet av Kjell Nedrelid.
Sist forandret: 01.11.1994. (dd.mm.yyyy)
Released to Internet 11.10.1996 in zipped WordPerfect 5.0-format.
Alle tekster kan fritt distribueres, så lenge det ikke taes
betalt for dette.
Vennligst behold denne innledningen.</i>

<h1>Per, Pål og Espen Askeladd</h1>

<p>Det var en gang en mann som hadde tre sønner, Per og Pål og
Espen Askeladd; men annet enn de tre sønnene hadde han ikke
heller, for han var så fattig at han eide ikke nåla på kroppen,
og derfor sa han titt og ofte til dem, at de fikk ut i verden og
se å tjene sitt brød; hjemme hos ham ble det så ikke annet enn
sveltihjel likevel.

<p>Et godt stykke borte fra stua hans lå kongsgården, og like
utenfor vinduene til kongen hadde det vokset opp en eik, som var
så stor og diger at den skygget for lyset i kongsgården; kongen
hadde lovt ut mange, mange penger til den som kunne hugge ned
eika; men ingen var god for det, for så fort en skåret en flis
av eikeleggen, vokste det to isteden. Så ville kongen også ha
gravet en brønn, som skulle holde vann hele året; for alle
grannene hans hadde brønn, men han hadde ingen, og det syntes
kongen var skam. Til den som kunne grave en slik brønn at den
holdt vann hele året rundt, hadde kongen lovt ut både penger og
annet. Men det var ingen som kunne få gjort det; for kongsgården
lå høyt, høyt oppe på en bakke, aldri før hadde de gravet noen
tommer, så kom de til harde berget. Men da nå kongen hadde fått
i hodet at han ville ha gjort disse arbeidene, så lot han lyse
opp på alle kirkebakker både vidt og bredt, at den som kunne
hugge ned den store eika i kongsgården og skaffe ham en slik
brønn at den holdt vann hele året rundt, han skulle få
kongsdatteren og halve riket.

<p>Det var nok av dem som ville prøve seg, kan du vel vite, men
alt de knartet og hugg, og alt de rotet og grov, så hjalp det
ikke, eika ble tykkere og tykkere for hvert hugg, og berget ble
ikke bløtere det heller. Om en stund så ville de tre brødrene i
veien og prøve seg også, og det var faren vel nøyd med, for vant
de ikke kongsdatteren og halve riket, så kunne det da hende de
fikk tjeneste ensteds hos en bra mann, tenkte faren, og mer
ønsket ikke han; og da brødrene slo på det at de ville til
kongsgården, sa faren ja på flygende flekken, og så la Per og
Pål og Espen Askeladd av gårde.

<p>Da de hadde gått et stykke, kom de til en granli, og like opp
for den var en bratt hei; så hørte de noe som hugg og hugg oppe
i heia.

<p>"Jeg undres hva det er som hugger oppe i heia, jeg?" sa Espen
Askeladd.

<p>"Du er nå støtt så klok med undringene dine du," sa han Per
og han Pål; "det er da noe å undre seg over også, at det står en
vedhugger og knarter oppi heia!"

<p>"Jeg har nok moro av å se hva det er likevel jeg," sa Espen
Askeladd, og dermed gikk han.

<p>"Å ja, er du slikt et barn, har du godt av å lære å gå med!"
ropte brødrene hans etter ham, men han brydde seg ikke om det,
han Espen; han la avsted oppover bakkene, dit han hørte det
hugg, og da han kom der, så han det var en øks som sto og hugg
og hugg på en furulegg.

<p>"God dag?" sa Espen Askeladd; "står du her og hugger?"

<p>"Ja nå har jeg stått her og hugget i mange lange tider og
ventet på deg," svarte øksen.

<p>"Ja ja, her er jeg," sa Espen, han tok øksen og slo den av
skaftet og stappet både øks og skaft i skreppa.

<p>Da han kom ned igjen til brødrene sine, ga de seg til å le og
gjøre narr av ham. "Hva var det for noe rart du fikk se oppi
heia da?" sa de.

<p>"Å det var bare en øks vi hørte," sa Espen.

<p>Da de så hadde gått en stund igjen, kom de under en
berghammer; oppi den hørte de noe hakket og grov.

<p>"Jeg undres hva det er som hakker og graver oppunder denne
berghammeren jeg?" sa Espen Askeladd.

<p>"Du er nå så klok til å undre deg du," sa han Per og han Pål
igjen; "har du aldri hørt fuglene hakke og pikke på trærne før?"

<p>"Ja, men jeg har nok moro av å se hva det er, likevel jeg,"
sa Espen, og alt de lo og gjorde narr av ham, så brydde han seg
ikke om det, han la avsted opp imot berghammeren, og da han kom
oppunder, så han det var et grev som sto og hakket og grov.

<p>"God dag!" sa Espen Askeladd; "står du her og hakker og
graver så alene?"

<p>"Ja, jeg gjør det," sa grevet; "nå har jeg stått her og
hakket og gravet i mange lange tider og ventet på deg," sa det.

<p>"Ja ja, her er jeg," sa Espen igjen, han tok grevet og slo
det av skaftet og gjemte det i skreppa, og så nedover til
brødrene sine igjen.

<p>"Det var vel noe fælt rart du så oppunder berghammeren?" sa
han Per og han Pål.

<p>"Å det var ikke noe videre, det var bare et grev vi hørte,"
sa Espen.

<p>Så gikk de et godt stykke sammen igjen, til de kom til en
bekk; tørste var de nå alle tre, etter det de hadde gått så
langt, og så la de seg ned ved bekken og skulle drikke.

<p>"Jeg undres riktig på hvor dette vannet kommer ifra?" sa
Espen Askeladd.

<p>"Er du ikke galen, så undres du deg visst galen med det aller
første. Hvor bekken kommer ifra? Har du aldri sett vannet renne
opp av en olle i jorda da?"

<p>"Ja, men jeg har nok lyst til å se hvor det kommer fra
likevel jeg," sa Espen; han avsted oppmed bekken, og alt
brødrene ropte på ham og lo av ham, så hjalp det ikke; han gikk
sin gang.

<p>Da han kom langt oppmed, ble bekken mindre og mindre, og da
han kom enda et stykke fram, fikk han se en valnøtt; fra den
sildret vannet ut.

<p>"God dag!" sa Espen igjen, "ligger du her og sildrer og
renner så alene?"

<p>"Ja, jeg gjør det," sa valnøtten; "her har jeg ligget og
sildret og rent i mange lange tider og ventet på deg."

<p>"Ja ja, her er jeg," sa Espen; han tok en mosedott og dyttet
i hullet, så vannet ikke kunne komme ut, og så la han valnøtten
i skreppa og satte nedetter til brødrene sine igjen.

<p>"Nå har du vel sett hvor vannet kommer fra? Det ser vel fælt
rart ut, kan jeg tenke?" gjønte han Per og han Pål.

<p>"Å, det var bare et hull det rant ut av," sa Espen, og så lo
de andre to og gjorde narr av ham igjen, men Espen Askeladd
brydde seg ikke om det; "jeg hadde nå moro av å se det likevel,"
sa han.

<p>Da de så hadde gått et stykke igjen, kom de til kongsgården;
men da alle i kongeriket hadde fått høre at de kunne vinne
kongsdatteren og halve riket, hvis de kunne hugge ned den store
eika og grave brønn til kongen, så var det kommet så mange som
hadde prøvd lykken sin, at eika var dobbelt så stor og tykk nå,
som den var fra førstningen; for den vokste ut to fliser for
hver de skåret ut med øksen, kan du vel minns. Derfor hadde
kongen nå satt den straff at de som prøvde seg og ikke kunne
felle eika, skulle settes ut på en øy og begge ørene skulle
klippes av dem.

<p>Men de to brødrene lot seg ikke skreppe av det, de trodde nok
de skulle få ned eika, og han Per, som eldst var, skulle nå til
å prøve seg først. Men det gikk med han som med alle de andre
som hadde hugget på eika; for hver flis han fikk skåret ut,
vokste det ut to isteden, og så tok kongens folk ham og klippet
av ham begge ørene og satte ham ut på øya. Nå ville han Pål til,
men det gikk like ens med ham; da han hadde hugget en to-tre
hugg, så de fikk se at eika vokste, tok kongens folk ham også og
satte ut på øya, og ham klippet de ørene enda snauere av, for de
syntes han kunne lært å ta seg i vare.

<p>Så ville Espen Askeladd til.

<p>"Vil du endelig se ut som en merket sau, skal vi gjerne
klippe av deg ørene med en gang, så slipper du å bry deg," sa
kongen, han var sint på ham for brødrenes skyld.

<p>"Jeg hadde nok moro av å prøve først likevel," sa Espen, og
det måtte han da få lov til.

<p>Han tok opp øksen av skreppa og skjeftet den på skaftet
igjen. "Hugg sjøl!" sa Espen til øksa, og den til å hugge så
flisene fløy, og så var det ikke lenge før eika måtte i bakken.
Da det var gjort, tok Espen fram grevet sitt og satte det på
skaftet. "Grav sjøl!" sa Espen, og grevet til å hakke og grave,
så jord og stein sprutet, og så måtte vel brønnen opp, kan du
tro. Da han hadde fått den så dyp og så stor han ville, tok
Espen Askeladd fram valnøtten og la i det ene hjørnet på bunnen,
og så tok han ut mosedotten. "Sildre og renn!" sa Espen, og den
til å renne, så vannet fosset ut av hullet, og om en liten stund
var brønnen breddfull.

<p>Så hadde Espen hugget ned eika som skygget for kongens
vinduer, og skaffet brønn i kongsgården, og så fikk han
kongsdatteren og halve riket, som kongen hadde sagt; men godt
var det for han Per og han Pål at de hadde mistet ørene, for
ellers hadde de hver time fått høre det alle sa, at Espen
Askeladd hadde ikke undres seg så galt enda.
<br clear=all><hr noshade><tt>Project Runeberg, Sun Oct 20 01:55:30 1996
 (aronsson)
<a href="/rc.pl?action=diff&amp;src=folkeven/134"
 >(diff)</a>
<a href="/rc.pl?action=history&amp;src=folkeven/134"
 >(history)</a>
<a href="/download.pl?mode=work&amp;work=folkeven"
 >(download)</a>
 <a href="133.html"
 >&lt;&lt; Previous</a>
 <a href="135.html"
 >Next &gt;&gt;</a>
<br>http://runeberg.org/folkeven/134.html</tt>
<br><a href="http://validator.w3.org/check/referer"
><img border="0" src="/img/vh40.png"
alt="Valid HTML 4.0!" height="31" width="88"></a>
<!-- $Id: wwwinst.lpc,v 1.226 2010/02/04 17:52:31 lars Exp $ -->
</body></html>
