<!DOCTYPE HTML PUBLIC "-//W3C//DTD HTML 4.0 Transitional//EN"
  "http://www.w3.org/TR/REC-html40/loose.dtd">
<html><head><title>122.html (Norske Folkeeventyr)</title>
<script type="text/javascript" language="JavaScript"><!--
if (self != top) { top.location = location; }
--></script>
<meta http-equiv="Content-Type" content="text/html; charset=iso-8859-1">
<link rel='shortcut icon' href='/favicon.png'>
<base href="http://runeberg.org/folkeven/">
<!-- Project Runeberg wants to be Lynx friendly -->
<link  rev="made"
      href="mailto:editors@runeberg.org" >
<link  rel="toc"
      href="/folkeven/" >
<link  rel="previous"
      href="121.html" >
<link  rel="next"
      href="123.html" >
<meta name="keywords"
   content="Nordic, Literature" >
<!-- Project Runeberg supports some ``Dublin Core'' (DC) metadata -->
<meta name="DC.Publisher"
   content="Project Runeberg" >
<meta name="DC.Publisher.Address"
   content="editors@runeberg.org" >
<meta name="DC.Language" scheme="ISO639-1"
   content="no" >
<meta name="DC.Relation.IsPartOf" scheme="URN"
   content="URN:NBN:se-d1998318" >
<meta name="DC.Relation.IsPartOf" scheme="URL"
   content="/folkeven/" >
<meta name="DC.Relation.IsPartOf"
   content="Norske Folkeeventyr" >
<meta name="DC.Title"
   content="122.html (Norske Folkeeventyr)" >
<meta name="DC.Creator.PersonalName"
   content="Peter Christen Asbjørnsen" >
<meta name="DC.Creator.PersonalName"
   content="Jørgen Moe" >
<meta name="DC.Date"
   content="1841" >
<!-- Project Runeberg welcomes SAFARI, http://safari.vr.se/ -->
<meta name="SAFARI.TargetGroup"
   content="Public" >
<style type="text/css"><!--
.u        {text-decoration: underline; }
--></style>
</head>
<body bgcolor="#ffffff"
        alink="#ff8000"
        vlink="#780000"
         link="#c00000"
         text="#000000" >
<form action="/search.pl" method=get 
enctype="application/x-www-form-urlencoded"><table cellpadding=0 cellspacing=0 >
<tr >
<td valign=top rowspan=2 bgcolor=black 
><a href="/"
 ><img src="/img/runeberg.gif"
width=64 height=122 border=0
alt="- Project Runeberg - "
></a></td><td 
>&nbsp;</td><td valign=top align=left height=100
><font size="+2"><a href="/folkeven/"
 >Norske Folkeeventyr</a> / <br><b></b></font>
<br>(1841-1844) Author: <a href="/authors/asbjorns.html"
 >Peter Christen Asbjørnsen</a>, <a href="/authors/moejorge.html"
 >Jørgen Moe</a> - Tema: <a href="/tema/no.html"
>Norwegian Literature</a>, <a href="/tema/troll.html"
>Trolls</a>

<br><a href="/folkeven/"
 >Table of Contents / Innehåll</a> | <a href="121.html"
 >&lt;&lt; Previous</a> | <a href="123.html"
 >Next &gt;&gt;</a>
</td></tr>
<tr >
<td colspan=2 bgcolor=black style=" font-family: helvetica; text-decoration: none; color: white" 
><small><b>&nbsp;
<a href="/"
 style="font-family: helvetica; text-decoration: none; color: white">Project Runeberg</a>
| <a href="/katalog.html"
 style="font-family: helvetica; text-decoration: none; color: white">Catalog</a>
| <a href="/rc.pl" style="font-family: helvetica; text-decoration: none; color: white" >Recent Changes</a>
| <a href="mailto:editors@runeberg.org?subject=Comments on folkeven/122.html"
 style="font-family: helvetica; text-decoration: none; color: white">Comments?</a>
| <input type=text value="" name=q size=18 maxlength=256>
<input name=btnG type=submit value="search">&nbsp;&nbsp;
</b></small></td></tr></table></form>
<p><i>Asbjørnsen og Moe's NORSKE FOLKEEVENTYR.
Innskrevet og rettet av Kjell Nedrelid.
Sist forandret: 05.11.1994. (dd.mm.yyyy)
Released to Internet 11.10.1996 in zipped WordPerfect 5.0-format.
Alle tekster kan fritt distribueres, så lenge det ikke taes
betalt for dette.
Vennligst behold denne innledningen.</i>

<h1>Lurvehette</h1>

<p>Det var en gang en konge og en dronning som ingen barn fikk, og
det var dronningen så sørgmodig for, at hun nesten ikke hadde en
glad time. Støtt og stadig klaget hun, for det var så ødslig og
stilt i kongsgården; "hadde vi bare barn, så ble her nok liv,"
sa hun. Hvor hun reiste i hele sitt rike, så fantes det Guds
velsignelse av barn, selv i den fattigste stue; og hvor hun kom,
så hørte hun at kjerringa i huset skjente på ungene, og sa at nå
hadde de gjort det og det gale igjen; dette syntes dronningen
var morsomt, og det hadde hun lyst til å gjøre etter.

<p>Til sist tok kongen og dronningen til seg et fremmed lite
pikebarn; henne ville de ha hos seg i kongsgården og oppdra, og
henne ville de skjenne på som sitt eget.

<p>En dag sprang den lille jomfruen de hadde tatt til seg, nede
i gården foran slottet og lekte med et gulleple. Så kom det en
fattigkjerring rekende; hun hadde også en liten jente med seg,
og det varte ikke lenge, så var jentungen og den lille jomfruen
gode venner og ga seg til å leke sammen og trille gulleplet
mellom seg. Dette så dronningen, som satt oppi vinduet på
slottet; så pikket hun på ruten, at fosterdatteren skulle komme
opp. Hun gjorde det, men fattigjenta ble med, og da de kom inn i
salen til dronningen, holdt de hverandre i hånden.

<p>Dronningen skjente på den lille jomfruen; "det er ikke for
deg å springe og leke med en fillet tiggerunge," sa hun, og
ville jage jentungen ned igjen.

<p>"Visste dronningen hva mor mi kan, så jaget hun ikke meg," sa
den vesle jenta, og da dronningen spurte henne nøyere ut,
fortalte hun at mor hennes kunne skaffe dronningen barn. Det
ville ikke dronningen tro, men jenta ble ved sitt, og sa at det
var sant hvert ord, og at dronningen bare skulle prøve å få mor
hennes til.

<p>Så lot dronningen den vesle jenta gå ned etter henne.

<p>"Vet du hva datter di sier," spurte hun kjerringa, da hun kom
innenfor døren.

<p>Nei, det visste tiggerkjerringa ikke.

<p>"Hun sier du kan skaffe meg barn, om du vil," sa dronningen.

<p>"Det er ikke for dronningen å høre etter det en fattigunge
finner på," sa kjerringa og strøk ut igjen.

<p>Dronningen ble vond og ville til å jage den vesle jenta
igjen, men hun sto på sitt, at det var sant hvert ord hun hadde
sagt.

<p>"Dronningen skulle bare skjenke mor mi, så hun ble lystig, så
visste hun nok råd," sa jentungen.

<p>Det ville dronningen prøve; fattigkjerringa ble hentet opp én
gang til og ble traktert både med vin og mjød, så mye hun ville
ha, og da varte det ikke lenge før hun fikk tungen på gli.

<p>Så kom dronningen igjen fram med spørsmålet sitt.

<p>"En råd torde jeg vel vite," sa fattigkjerringa. "Dronningen
skal la bære inn to kar med vann en kveld hun vil legge seg. I
dem skal hun vaske seg og siden slå dem inn under sengen. Når
hun ser under den om morgenen, er det vokset opp to blomster, en
vakker og en stygg. Den vakre skal hun spise, den stygge skal
hun la stå. Men glem ikke det siste!" sa fattigkjerringa.

<p>Ja, dronningen gjorde som kjerringa hadde rådet henne; hun
lot vannet bære opp i to kar, vasket seg i vannet og slo det
under sengen, og da hun så etter om morgenen, sto det to
blomster der; den ene var stygg og fæl og hadde svarte blad, men
den andre var så lyslett og vakker at hun aldri hadde sett maken
til den, og den spiste hun straks. Men den vakre blommen smakte
så godt at hun ikke kunne berge seg: hun spiste den andre også.
-"Det kan vel ikke gjøre noe fra eller til," tenkte hun.

<p>Om en tid kom dronningen i barselseng. Først fødte hun et
pikebarn som hadde en sleiv i hånden og red på en bukk; stygg og
fæl var hun, og med det samme hun kom til verden, ropte hun:
"Mor!"

<p>"Er jeg din mor, så Gud trøste og bære meg!" sa dronningen.

<p>"Sørg ikke for det, det kommer snart én etter som er
vakrere," sa hun som red på bukken.

<p>Om litt fikk dronningen et lite pikebarn til; det var så
vakkert og vent at aldri hadde noen sett så vakkert et barn; og
henne kan en nok vite dronningen var glad i.

<p>Den eldste kalde de Lurvehette, av det hun var fæl og
lurvete, og hadde en hette som hang i tafser omkring hodet;
henne ville dronningen nødig se, og jentene prøvde stenge henne
inn i et annet rom; men det nyttet ikke, der den yngste var, der
ville hun også være, og aldri kunne de få skilt dem fra
hverandre.

<p>Da de begge var halvvoksne, var det en julekveld det ble
slikt forferdelig ståk og styr på svalen utenfor stua til
dronningen. Lurvehette spurte hva det var som knartet og ramlet
på ute på svalgangen. "Å det er aldri verdt å spørre om det,"
svarte dronningen, men Lurvehetta ga seg ikke, hun ville endelig
ha greie på det, og så fortalte da dronningen at det var
trollkjerringene som holdt juleleik der ute. Lurvehette sa at
hun ville ut og jage dem, og alt de ba henne at hun skulle la
det være, så hjalp det ikke, hun ville ut og hun skulle ut og
jage trollkjerringene; men hun ba at dronningen skulle holde
alle dørene stengt, så ikke en eneste kom så mye som på gløtt
engang, sa hun. Så satte hun ut med sleiva si, og til åjage og
feie trollkjerringene, og da ble det en rammel utpå svalgangen,
slik at du aldri skulle hørt maken; det knaket og braket som
stokkekvarvene skulle ryke av i hvert laft. Men hvordan det var
eller ikke, så kom den ene døren litt på klem likevel, og så
ville søsteren gløtte ut og se hvordan det gikk med Lurvehette,
og stakk hodet ut gjennom dørsprekken. Husj! så kom det en
trollkjerring, tok hodet av henne og satte et kalvehode isteden,
og straks tok prinsessen til å gå innpå gulvet og raute. Da
Lurvehette kom inn igjen og fikk se søsteren, skjente hun og var
sint, fordi de ikke hadde passet likere på henne og spurte om de
syntes det var bedre, siden søsteren var blitt til en kalv.

<p>"Men jeg får vel frelse henne," sa hun.

<p>Hun forlangte av kongen et skip, som var vel rustet og fullt
ferdig; men styrmann og mannskap ville hun ikke ha, hun ville
seile avsted med søsteren alene, og det måtte de til sist la
henne få lov til.

<p>Lurvehette seilte bort og styrte like under det landet
trollkjerringene bodde i, og da hun hadde kommet til bryggen, sa
hun til søsteren at hun skulle bli på skipet og holde seg ganske
stille der; men selv red Lurvehette på bukken opp på
trollkjerringslottet. Da hun kom der, var det ene salsvinduet
åpent, og der så hun hodet til søsteren sto i vinduskarmen; så
red hun i fullt sprang inn i svalgangen og nappet hodet og satte
avsted med det. Trollkjerringene etter og ville ta igjen hodet,
og de var om henne så tykt at de yrte og krydde; men bukken
puffet og stanget med hornene, og selv slo og dasket hun med
sleiva, og så måtte trollkjerringflokken gi seg. Og Lurvehette
kom ned på skipet igjen, tok kalvehodet av søsteren og satte
hennes eget hode på i stedet, så søsteren ble til menneske som
før; og så seilte hun langt, langt bort til et fremmed
kongerike.

<p>Kongen i det riket var enkemann og hadde bare en eneste sønn.

<p>Da han fikk se det fremmede skipet, sendte han bud ned til
stranden for å få vite hvor det var fra, og hvem det var som
eide det; men da kongens folk kom derned, så de ikke en levende
sjel på skipet uten Lurvehette - hun red rundt omkring på
dekket, fram og tilbake på bukken, så hårtafsene sto om hodet på
henne. Folkene fra kongsgården var rent opp i under over dette
synet, og spurte om det ikke var flere ombord. Å jo, hun hadde
en søster med seg, sa Lurvehette. Henne ville da folkene se, men
Lurvehette sa nei; "henne får ingen se, uten kongen kommer
sjøl," sa hun, og red omkring på bukken så det dundret i dekket.

<p>Da nå tjenerne kom tilbake til kongsgården og fortalte om det
de hadde sett og hørt nedpå skipet, ville kongen straks i veien
og se henne som red på bukken. Da han kom, leide Lurvehette ut
søsteren, og hun var så vakker og så ven at kongen ble rent
forgapt i henne, der han sto. Han tok dem begge med seg opp på
slottet, og søsteren ville han ha til dronning, men Lurvehette
svarte nei, henne kunne kongen ikke få på noen måte, uten at
kongssønnen ville ha Lurvehette. Det kan du vite kongssønnen
nødig ville, så stygt et troll som Lurvehette var; men så lenge
talte kongen og alle i kongsgården for ham, til han endelig ga
seg og lovte han skulle ta henne til dronning, men nødig gjorde
han det og sturen var han.

<p>Så ble det laget til bryllup både med brygg og med bakst, og
da alt var ferdig, skulle de reise til kirke; men prinsen syntes
det var den tyngste kirkevei han hadde reist i hele sitt liv.
Først kjørte nå kongen med bruden sin; hun var så vakker og så
gild, at alle folk stanset og så bortover veien etter henne, så
lenge de kunne øyne henne; baketter kom prinsen ridende ved
siden av Lurvehette, hun travet avsted på bukken med kokkesleiva
i neven, og på ham var det mere likt til at han skulle fare til
likferds, enn at han red i sitt eget bryllupsfølge; så sørgmodig
så han ut, og ikke et ord talte han.

<p>"Hvorfor taler du ikke?" spurte Lurvehette, da de hadde ridd
et stykke.

<p>"Hva skal jeg tale om?" svarte prinsen.

<p>"Du kan jo spørre hvorfor jeg rir på den stygge bukken," sa
Lurvehette.

<p>"Hvorfor rir du på den stygge bukken?" spurte kongssønnen.

<p>"Er det stygg bukk? Det er den gildeste hest noen vil ri brud
på," svarte Lurvehette, og med det samme ble bukken til en hest,
og det til den staseligste, kongssønnen hadde sett i sine dager.

<p>Så red de et stykke igjen, men prinsen var like sturen og
kunne ikke få fram et ord. Så spurte Lurvehette igjen, hvorfor
han ikke talte, men prinsen svarte at han ikke visste hva han
skulle tale om; så sa Lurvehette: "Du kan jo spørre hvorfor jeg
rir med denne stygge sleiva i neven."

<p>"Hvorfor rir du med den stygge sleiva?" spurte kongssønnen.

<p>"Er det stygg sleiv? Det er den fineste sølvvifte noen vil
stå brud med," sa Lurvehette, og med det samme ble sleiva til en
sølvvifte så blank at det skinte i den.

<p>Så red de enda et stykke, men kongssønnen var like sturen og
sa ikke et ord. Om litt spurte Lurvehette igjen hvorfor han ikke
talte, og denne gangen sa hun at han skulle spørre, hvorfor hun
hadde den stygge grå hetten på hodet.

<p>"Hvorfor har du den stygge grå hetten på hodet?" spurte
kongssønnen.

<p>"Er det stygg hette? Det er jo den blankeste gullkrone noen
brud vil bære," svarte Lurvehette, og med det samme var den det.

<p>Nå red de en lang stund igjen, og prinsen var sturen og satt
der uten mål og mæle liksom før; så spurte bruden hans igjen
hvorfor han ikke talte, og ba ham spørre hvorfor hun var så grå
og stygg i ansiktet.

<p>"Ja, hvorfor er du så grå og stygg i ansiktet?" spurte
kongssønnen.

<p>"Er jeg stygg? Du synes søsteren min er vakker, men jeg er ti
ganger vakrere," sa bruden, og da kongssønnen så på henne, var
hun så vakker at han syntes det ikke kunne være så vakker en
jomfru i verden. Da kan det vel hende at prinsen fikk munnen på
gli, og ikke lenger red og hang med hodet.

<p>Så drakk de bryllup både vel og lenge, og siden reiste både
kongen og prinsen, hver med sin brud, til far til kongsdøtrene,
og der drakk de bryllup på nytt lag, så det ingen ende ville ta.
Skynder du deg til kongsgården, så er det kanskje igjen en dråpe
av bryllupsølet ennå.
<br clear=all><hr noshade><tt>Project Runeberg, Sun Oct 20 01:55:29 1996
 (aronsson)
<a href="/rc.pl?action=diff&amp;src=folkeven/122"
 >(diff)</a>
<a href="/rc.pl?action=history&amp;src=folkeven/122"
 >(history)</a>
<a href="/download.pl?mode=work&amp;work=folkeven"
 >(download)</a>
 <a href="121.html"
 >&lt;&lt; Previous</a>
 <a href="123.html"
 >Next &gt;&gt;</a>
<br>http://runeberg.org/folkeven/122.html</tt>
<br><a href="http://validator.w3.org/check/referer"
><img border="0" src="/img/vh40.png"
alt="Valid HTML 4.0!" height="31" width="88"></a>
<!-- $Id: wwwinst.lpc,v 1.226 2010/02/04 17:52:31 lars Exp $ -->
</body></html>
