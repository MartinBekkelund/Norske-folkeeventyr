<!DOCTYPE HTML PUBLIC "-//W3C//DTD HTML 4.0 Transitional//EN"
  "http://www.w3.org/TR/REC-html40/loose.dtd">
<html><head><title>126.html (Norske Folkeeventyr)</title>
<script type="text/javascript" language="JavaScript"><!--
if (self != top) { top.location = location; }
--></script>
<meta http-equiv="Content-Type" content="text/html; charset=iso-8859-1">
<link rel='shortcut icon' href='/favicon.png'>
<base href="http://runeberg.org/folkeven/">
<!-- Project Runeberg wants to be Lynx friendly -->
<link  rev="made"
      href="mailto:editors@runeberg.org" >
<link  rel="toc"
      href="/folkeven/" >
<link  rel="previous"
      href="125.html" >
<link  rel="next"
      href="127.html" >
<meta name="keywords"
   content="Nordic, Literature" >
<!-- Project Runeberg supports some ``Dublin Core'' (DC) metadata -->
<meta name="DC.Publisher"
   content="Project Runeberg" >
<meta name="DC.Publisher.Address"
   content="editors@runeberg.org" >
<meta name="DC.Language" scheme="ISO639-1"
   content="no" >
<meta name="DC.Relation.IsPartOf" scheme="URN"
   content="URN:NBN:se-d1998318" >
<meta name="DC.Relation.IsPartOf" scheme="URL"
   content="/folkeven/" >
<meta name="DC.Relation.IsPartOf"
   content="Norske Folkeeventyr" >
<meta name="DC.Title"
   content="126.html (Norske Folkeeventyr)" >
<meta name="DC.Creator.PersonalName"
   content="Peter Christen Asbjørnsen" >
<meta name="DC.Creator.PersonalName"
   content="Jørgen Moe" >
<meta name="DC.Date"
   content="1841" >
<!-- Project Runeberg welcomes SAFARI, http://safari.vr.se/ -->
<meta name="SAFARI.TargetGroup"
   content="Public" >
<style type="text/css"><!--
.u        {text-decoration: underline; }
--></style>
</head>
<body bgcolor="#ffffff"
        alink="#ff8000"
        vlink="#780000"
         link="#c00000"
         text="#000000" >
<form action="/search.pl" method=get 
enctype="application/x-www-form-urlencoded"><table cellpadding=0 cellspacing=0 >
<tr >
<td valign=top rowspan=2 bgcolor=black 
><a href="/"
 ><img src="/img/runeberg.gif"
width=64 height=122 border=0
alt="- Project Runeberg - "
></a></td><td 
>&nbsp;</td><td valign=top align=left height=100
><font size="+2"><a href="/folkeven/"
 >Norske Folkeeventyr</a> / <br><b></b></font>
<br>(1841-1844) Author: <a href="/authors/asbjorns.html"
 >Peter Christen Asbjørnsen</a>, <a href="/authors/moejorge.html"
 >Jørgen Moe</a> - Tema: <a href="/tema/no.html"
>Norwegian Literature</a>, <a href="/tema/troll.html"
>Trolls</a>

<br><a href="/folkeven/"
 >Table of Contents / Innehåll</a> | <a href="125.html"
 >&lt;&lt; Previous</a> | <a href="127.html"
 >Next &gt;&gt;</a>
</td></tr>
<tr >
<td colspan=2 bgcolor=black style=" font-family: helvetica; text-decoration: none; color: white" 
><small><b>&nbsp;
<a href="/"
 style="font-family: helvetica; text-decoration: none; color: white">Project Runeberg</a>
| <a href="/katalog.html"
 style="font-family: helvetica; text-decoration: none; color: white">Catalog</a>
| <a href="/rc.pl" style="font-family: helvetica; text-decoration: none; color: white" >Recent Changes</a>
| <a href="mailto:editors@runeberg.org?subject=Comments on folkeven/126.html"
 style="font-family: helvetica; text-decoration: none; color: white">Comments?</a>
| <input type=text value="" name=q size=18 maxlength=256>
<input name=btnG type=submit value="search">&nbsp;&nbsp;
</b></small></td></tr></table></form>
<p><i>Asbjørnsen og Moe's NORSKE FOLKEEVENTYR.
Innskrevet og rettet av Kjell Nedrelid.
Sist forandret: 05.11.1994. (dd.mm.yyyy)
Released to Internet 11.10.1996 in zipped WordPerfect 5.0-format.
Alle tekster kan fritt distribueres, så lenge det ikke taes
betalt for dette.
Vennligst behold denne innledningen.</i>

<h1>De syv folene</h1>

<p>Det var en gang et par fattige folk; de bodde i en ussel stue
langt borti skogen, og det var ikke mer enn fra hånden og i
munnen, og med nød og neppe det; men de hadde tre sønner, og den
yngste av dem var Askeladden, for han gjorde ikke annet enn lå
og grov i asken.

<p>En dag sa den eldste gutten at han ville ut og tjene; det
fikk han straks lov til, og han vandret da ut i verden. Han gikk
og han gikk hele dagen, og da det led mot kvelden, kom han til
en kongsgård; der sto kongen ute på trappen, og spurte hvor han
skulle hen.

<p>"Å jeg går bare og hører etter tjeneste jeg, far," sa gutten.

<p>"Vil du tjene hos meg og gjæte de syv folene mine?" spurte
kongen. "Dersom du kan gjæte dem en hel dag, og si meg om
kvelden hva de eter og drikken, så skal du få prinsessen og
halve riket; men kan du ikke, så skjærer jeg tre røde remmer av
ryggen din."

<p>Ja, det syntes gutten var et lett arbeid; det skulle han nok
klare, mente han.

<p>Om morgenen, da det lyste av dagen, slapp stallmesteren de
syv folene; de sprang avsted og gutten etter; og så kan det vel
hende det gikk både over berg og daler, gjennom busker og kjerr.
Da gutten hadde sprunget slik en god stund, tok han på å bli
trett, og da han hadde holdt på enda et stykke, var han vel
fornøyd av hele gjætingen, og med det samme kom han til en
bergskorte; der satt en gammel kjerring og spant på en
hand-tein. Da hun fikk se gutten, som sprang etter folene, så svetten
drev av ham, ropte kjerringa: "Kom hit, kom hit, min vene sønn,
skal jeg lyske deg!" Det ville gutten gjerne; han satte seg i
bergskorten hos kjerringa og la hodet sitt i fanget hennes, og
så lysket hun ham hele dagen, mens han lå og latet seg.

<p>Da det led mot kvelden, ville gutten gå; "jeg får likså godt
rusle bent hjem igjen," sa han, "for til kongsgården kan det
ikke nytte jeg kommer."

<p>"Bi litt til i mørkningen," sa kjerringa, "så kommer folene
til kongen framom her igjen; så kan du springe hjem igjen med
dem; det er ingen som vet at du har ligget her hele dagen
istedenfor å gjæte folene."

<p>Da de nå kom, ga hun gutten en vannkrukke og en mosedott; det
skulle han vise kongen, og si det var det de syv folene åt og
drakk.

<p>"Har du nå gjætt tro og vel hele dagen da?" sa kongen, da
gutten kom fram for ham om kvelden.

<p>"Ja, jeg har nok det," sa gutten.

<p>"Så kan du vel si meg hva det er de syv folene mine eter og
drikker?" spurte kongen.

<p>Ja, gutten viste fram vannkrukken og mosedotten han hadde
fått av kjerringa; "der ser du maten, og der ser du drikken
deres," sa gutten.

<p>Men så skjønte kongen nok hvordan han hadde gjætt, og han ble
så harm at han bød de skulle jage ham igjen på øyeblikket, men
først skulle de skjære tre røde remmer av ryggen på ham og strø
salt i.

<p>Da gutten kom hjem igjen, kan du nok vite hvordan han var til
mote; én gang hadde han gått ut for å få tjeneste, sa han, men
det gjorde han aldri mer.

<p>Dagen etter sa den andre sønnen at han ville ut i verden og
friste lykken. Foreldrene sa nei, og ba ham se på ryggen til
bror sin, men gutten ga seg ikke, han ble ved sitt, og langt om
lenge fikk han da lov, og la i veien. Da han hadde gått hele
dagen, kom han også til kongsgården; og der sto kongen ute på
trammen og spurte hvor han skulle hen, og da gutten svarte at
han gikk og hørte etter tjeneste, sa kongen han kunne få tjene
hos ham og gjæte de syv folene hans; og så satte kongen samme
straff og samme lønn for ham som han hadde satt for broren. Ja,
gutten var straks villig til det; han stedde seg i tjeneste hos
kongen, for han skulle nok passe folene og si kongen hva de åt
og drakk, mente han.

<p>I grålysningen om morgenen slapp stallmesteren de syv folene;
de avsted igjen over berg og dal, og gutten baketter. Men det
gikk like ens med ham som med broren; da han hadde sprunget
etter folene en lang, lang stund, så han både var svett og
trett, kom han forbi en bergskorte; der satt det en gammel
kjerring og spant på en hand-tein, og hun ropte til gutten: "Kom
hit, kom hit, min vene sønn, skal jeg lyske deg!" Det syntes
gutten vel om; han lot folene renne sin vei og satte seg i
bergskorta hos kjerringa. Så satt han og så lå han, og late seg
gjorde han hele dagen.

<p>Da folene kom tilbake om kvelden, fikk han også en mosedott
og en vannkrukke av kjerringa, som han skulle vise kongen. Men
da så kongen spurte gutten: "Kan du si meg hva de syv folene
mine eter og drikker?" og gutten stakk fram mosedotten og
vannkrukken og sa: "Ja, der ser du maten, og der ser du
drikken," - ble kongen sint igjen, og bød at de skulle skjære
tre røde remmer av ryggen på ham og strø salt i, og jage ham
hjem på flekken. Da så gutten kom hjem igjen, fortalte han også
hvordan det hadde gått ham, og sa at én gang hadde han gått ut
for å få tjeneste, men det gjorde han visst aldri mer.

<p>Tredje dagen ville Askeladden i veien; han hadde nok lyst til
å prøve ågjæte de syv folene han også, sa han.

<p>De andre lo og gjorde narr av ham; "når det har gått slik med
oss, så skal vel du klare det, - du ser ut til det du, som aldri
har gjort annet enn ligge i oska og grave!" sa de.

<p>"Ja jeg vil nok i veien likevel jeg," sa Askeladden, "jeg har
nå engang fått det i hodet," - og alt de andre lo og alt
foreldrene ba, så hjalp det ikke; Askeladden la i veien han.

<p>Da han så hadde gått hele dagen, kom han også til kongsgården
i mørkningen. Der sto kongen ute på trammen og spurte hvor han
skulle hen.

<p>"Jeg går nok og hører etter tjeneste," sa Askeladden.

<p>"Hvor er du fra da?" spurte kongen, for han ville ha litt
bedre greie på det nå, før han tok noen i tjeneste.

<p>Askeladden fortalte da hvor han var fra, og sa at han var
bror til de to som hadde gjætt de syv folene til kongen, og så
spurte han om ikke han kunne få prøve å gjæte dem neste dagen.

<p>"Å tvi!" sa kongen - han ble rent sint, bare han kom i hug
dem, - "er du bror til de to, så duger du vel ikke stort, du
heller; slike har jeg hatt nok av!"

<p>"Ja, men siden jeg nå er kommet her, kunne jeg vel få lov å
prøve meg, jeg også," sa Askeladden.

<p>"Å ja, vil du endelig ha ryggen din flådd, så gjerne for
meg," sa kongen.

<p>"Jeg vil nok heller ha kongsdatteren jeg," sa Askeladden.

<p>Om morgenen i grålysningen slapp stallmesteren de syv folene
igjen, og de avsted over berg og dal, gjennom busker og kjerr,
og Askeladden baketter.

<p>Da han hadde sprunget slik en god stund, kom han også til
bergskorten; der satt den gamle kjerringa igjen og spant på
hand-teinen sin og ropte til Askeladden: "Kom hit, kom hit, min
vene sønn, skal jeg lyske deg!" sa hun.

<p>"Kyss meg bak, kyss meg bak!" sa Askeladden, hoppet og sprang
og holdt i folerumpa.

<p>Da han vel hadde kommet forbi bergskorten, sa den yngste
folen: "Sett deg opp på ryggen min du, for vi har lang vei
ennå," og det gjorde han.

<p>Så reiste de et langt, langt stykke til. "Ser du noe nå?" sa
folen.

<p>"Nei," sa Askeladden.

<p>De reiste da et godt stykke igjen.

<p>"Ser du noe nå?" spurte folen.

<p>"Å nei," sa gutten.

<p>Da de hadde reist et langt, langt stykke, spurte folen igjen:
"Ser du noe nå da?"

<p>"Ja, nå synes jeg det hvitner i noe," sa Askeladden; "det ser
ut som en stor diger bjørkestubbe."

<p>"Ja der skal vi inn," sa folen.

<p>Da de så kom til stubben, tok den eldste folen og brøt den
til side; så var det en dør, der stubben hadde stått; innenfor
var en liten stue og i stua var det ikke stort annet enn en
liten peis og et par krakker; men bak døren hang et stort
rustent sverd og en liten krukke.

<p>"Kan du svinge sverdet?" spurte folen.

<p>Askeladden prøvde, men han kunne ikke; så måtte han ta seg en
slurk av krukken, først én gang, så en gang til, og enda en
gang, og så kunne han håndtere det som ingen ting.

<p>"Ja, nå må du ta sverdet med deg," sa folen; "med det skal du
hugge hodet av oss alle syv på bryllupsdagen din, så blir vi til
prinser igjen, som vi var før. For vi er brødre til prinsessen
som du skal få, når du kan si kongen hva vi eter og drikker; men
det er et fælt troll som har kastet ham på oss. Når du så har
hugget hodet av oss, må du passe vel på å legge hvert hode ved
halen til den kroppen som det satt på; så har trolldommen ikke
mere makt med oss."

<p>Det lovte Askeladden, og så reiste de videre.

<p>Da de hadde reist en lang, lang vei, spurte folen: "Ser du
noe?"

<p>"Nei," sa Askeladden.

<p>Så reiste de en god stund enda. "Enn nå?" spurte folen. "Ser
du noe nå?"

<p>"Å nei," sa Askeladden.

<p>Så reiste de mange, mange mil igjen, både over berg og daler.

<p>"Nå da?" sa folen, "ser du ikke noe ennå?"

<p>"Jo," sa Askeladden, "nå ser jeg liksom en stripe som blåner
langt, langt borte."

<p>"Ja, det er en elv det," sa folen; "den skal vi over."

<p>Over elven gikk det en lang gild bro, og da de hadde kommet
på den andre siden, reiste de igjen et langt, langt stykke; så
spurte folen igjen om Askeladden ikke så noe.

<p>Jo, denne gangen så han det svartnet i noe langt borte,
liksom i et kirketårn.

<p>"Ja, der skal vi inn igjen," sa folen.

<p>Da folene kom inn på kirkegården, ble de til mennesker igjen
og så ut som kongssønner, med så gilde klær at det lyste av dem;
og så gikk de inn i kirken, og der fikk de brød og vin av
presten, som sto for alteret. Askeladden gikk også inn; men da
presten hadde lagt hendene på prinsene og lyst velsignelsen,
gikk de ut av kirken igjen, og det gjorde Askeladden også; men
han tok med seg en vinflaske og et alterbrød. Og med det samme
de syv kongssønnene kom ut på kirkegården, ble de til foler
igjen; så satte Askeladden seg på ryggen av den yngste, og så
gikk det tilbake igjen samme veien de var kommet, men enda mye,
mye fortere. Først reiste de over broen, så forbi stubben, og så
forbi kjerringa som satt i bergskorten og spant; og det gikk så
fort at Askeladden ikke kunne høre det kjerringa skrek etter
ham, men så mye hørte han at han skjønte hun var fælt sint.

<p>Det var nesten mørkt, da de kom tilbake til kongsgården om
kvelden, og kongen selv sto i gården og ventet på dem.

<p>"Har du nå gjætt tro og vel hele dagen?" sa kongen til
Askeladden.

<p>"Jeg har gjort mitt beste jeg," sa Askeladden.

<p>"Så kan du vel si meg hva de syv folene mine eter og
drikker?" spurte kongen.

<p>Askeladden tok fram alterbrødet og vinflasken og viste
kongen.

<p>"Der ser du maten, og der ser du drikken deres," sa han.

<p>"Ja, du har gjætt tro og vel," sa kongen, "og du skal ha
prinsessen og det halve riket."

<p>Så ble det laget til bryllup, og det skulle være så gildt og
gjevt at det både skulle høres og spørres, sa kongen. Men da de
satt ved brudebordet, reiste brudgommen seg og gikk ned i
stallen, for han hadde glemt noe der, og det måtte han gå etter,
sa han. Da han kom der ned, gjorde han som folene hadde sagt, og
hugg hodet av dem alle syv, først av den eldste, så av alle de
andre, etter som de var gamle til, og så passet han på å legge
hvert hode ved halen til den folen det hadde sittet på; og etter
som han gjorde det, ble de til prinser igjen. Da han kom inn til
bryllupsbordet med de syv prinsene, ble kongen så glad at han
både kysset og klappet Askeladden; og bruden hans ble enda
gladere i ham enn hun før hadde vært. "Halve riket har du fått
nå," sa kongen, "og det andre halve skal du få etter min død;
for sønnene mine de kan skaffe seg land og rike selv, nå de er
blitt prinser igjen." Så kan det vel hende det ble glede og moro
i det bryllupet.

<p>Jeg var også med; men det var ingen som hadde stunder til å
komme i hug meg; jeg fikk ikke annet enn en kakeskive med smør
på, og den la jeg på ovnen, og kaka brann, og smøret rann, og
ikke fikk jeg att aldri det grann.
<br clear=all><hr noshade><tt>Project Runeberg, Sun Oct 20 01:55:30 1996
 (aronsson)
<a href="/rc.pl?action=diff&amp;src=folkeven/126"
 >(diff)</a>
<a href="/rc.pl?action=history&amp;src=folkeven/126"
 >(history)</a>
<a href="/download.pl?mode=work&amp;work=folkeven"
 >(download)</a>
 <a href="125.html"
 >&lt;&lt; Previous</a>
 <a href="127.html"
 >Next &gt;&gt;</a>
<br>http://runeberg.org/folkeven/126.html</tt>
<br><a href="http://validator.w3.org/check/referer"
><img border="0" src="/img/vh40.png"
alt="Valid HTML 4.0!" height="31" width="88"></a>
<!-- $Id: wwwinst.lpc,v 1.226 2010/02/04 17:52:31 lars Exp $ -->
</body></html>
