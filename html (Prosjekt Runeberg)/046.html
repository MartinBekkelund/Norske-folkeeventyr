<!DOCTYPE HTML PUBLIC "-//W3C//DTD HTML 4.0 Transitional//EN"
  "http://www.w3.org/TR/REC-html40/loose.dtd">
<html><head><title>046.html (Norske Folkeeventyr)</title>
<script type="text/javascript" language="JavaScript"><!--
if (self != top) { top.location = location; }
--></script>
<meta http-equiv="Content-Type" content="text/html; charset=iso-8859-1">
<link rel='shortcut icon' href='/favicon.png'>
<base href="http://runeberg.org/folkeven/">
<!-- Project Runeberg wants to be Lynx friendly -->
<link  rev="made"
      href="mailto:editors@runeberg.org" >
<link  rel="toc"
      href="/folkeven/" >
<link  rel="previous"
      href="045.html" >
<link  rel="next"
      href="047.html" >
<meta name="keywords"
   content="Nordic, Literature" >
<!-- Project Runeberg supports some ``Dublin Core'' (DC) metadata -->
<meta name="DC.Publisher"
   content="Project Runeberg" >
<meta name="DC.Publisher.Address"
   content="editors@runeberg.org" >
<meta name="DC.Language" scheme="ISO639-1"
   content="no" >
<meta name="DC.Relation.IsPartOf" scheme="URN"
   content="URN:NBN:se-d1998318" >
<meta name="DC.Relation.IsPartOf" scheme="URL"
   content="/folkeven/" >
<meta name="DC.Relation.IsPartOf"
   content="Norske Folkeeventyr" >
<meta name="DC.Title"
   content="046.html (Norske Folkeeventyr)" >
<meta name="DC.Creator.PersonalName"
   content="Peter Christen Asbjørnsen" >
<meta name="DC.Creator.PersonalName"
   content="Jørgen Moe" >
<meta name="DC.Date"
   content="1841" >
<!-- Project Runeberg welcomes SAFARI, http://safari.vr.se/ -->
<meta name="SAFARI.TargetGroup"
   content="Public" >
<style type="text/css"><!--
.u        {text-decoration: underline; }
--></style>
</head>
<body bgcolor="#ffffff"
        alink="#ff8000"
        vlink="#780000"
         link="#c00000"
         text="#000000" >
<form action="/search.pl" method=get 
enctype="application/x-www-form-urlencoded"><table cellpadding=0 cellspacing=0 >
<tr >
<td valign=top rowspan=2 bgcolor=black 
><a href="/"
 ><img src="/img/runeberg.gif"
width=64 height=122 border=0
alt="- Project Runeberg - "
></a></td><td 
>&nbsp;</td><td valign=top align=left height=100
><font size="+2"><a href="/folkeven/"
 >Norske Folkeeventyr</a> / <br><b></b></font>
<br>(1841-1844) Author: <a href="/authors/asbjorns.html"
 >Peter Christen Asbjørnsen</a>, <a href="/authors/moejorge.html"
 >Jørgen Moe</a> - Tema: <a href="/tema/no.html"
>Norwegian Literature</a>, <a href="/tema/troll.html"
>Trolls</a>

<br><a href="/folkeven/"
 >Table of Contents / Innehåll</a> | <a href="045.html"
 >&lt;&lt; Previous</a> | <a href="047.html"
 >Next &gt;&gt;</a>
</td></tr>
<tr >
<td colspan=2 bgcolor=black style=" font-family: helvetica; text-decoration: none; color: white" 
><small><b>&nbsp;
<a href="/"
 style="font-family: helvetica; text-decoration: none; color: white">Project Runeberg</a>
| <a href="/katalog.html"
 style="font-family: helvetica; text-decoration: none; color: white">Catalog</a>
| <a href="/rc.pl" style="font-family: helvetica; text-decoration: none; color: white" >Recent Changes</a>
| <a href="mailto:editors@runeberg.org?subject=Comments on folkeven/046.html"
 style="font-family: helvetica; text-decoration: none; color: white">Comments?</a>
| <input type=text value="" name=q size=18 maxlength=256>
<input name=btnG type=submit value="search">&nbsp;&nbsp;
</b></small></td></tr></table></form>
<p><i>Asbjørnsen og Moe's NORSKE FOLKEEVENTYR.
Innskrevet og rettet av Kjell Nedrelid.
Sist forandret: 12.11.1994. (dd.mm.yyyy)
Released to Internet 11.10.1996 in zipped WordPerfect 5.0-format.
Alle tekster kan fritt distribueres, så lenge det ikke taes
betalt for dette.
Vennligst behold denne innledningen.</i>

<h1>Soria Moria slott</h1>

<p>Det var engang et par folk som hadde en sønn, og han hette
Halvor. Like fra han var smågutt, ville han aldri ta seg noe
til, men satt bare og raket i asken. Foreldrene satte ham bort i
mange slags lære; men Halvor stanset ikke noensteds, for når han
hadde vært borte i noen dager, rømte han av læren, løp hjem og
satte seg i grua til å grave i asken igjen. Men så kom en gang
en skipper og spurte Halvor om han ikke hadde lyst til å bli med
ham og fare til sjøs og se fremmede land. Jo, det hadde Halvor
lyst til, da var han ikke lenge uferdig.

<p>Hvor de seilte, har jeg ikke hørt; men langt om lenge kom det
en sterk storm, og da den var over og det ble stilt igjen,
visste de ikke hvor de var; de hadde drevet opp mot en fremmed
kyst, som ingen av dem var kjent på.

<p>Da det var så stilt at det ikke rørte seg en fjær, ble de
liggende her, og Halvor ba skipperen om han fikk lov å gå i land
og se seg om, for han ville heller gå enn ligge og sove. "Synes
du du kan vise deg for folk," sa skipperen, "du har jo ikke
annet til klær enn de fillene du står og går i." Halvor ble ved
sitt han, og så fikk han da lov til slutt; men han skulle komme
tilbake igjen når det blåste opp. Så gikk han da, og det var et
vakkert land; overalt der han kom fram, var det store sletter
med åkrer og enger, men folk så han ingen av. Så tok det på å
blåse, men Halvor syntes ikke han hadde sett nok ennå, og han
ville gjerne gå litt lenger, for å se om han ikke kunne finne
folk. Om en stund kom han på en stor vei, som var så jevn at en
gjerne kunne trille et egg på den. Denne veien gikk nå Halvor
etter, og da det led på kvelden, så han et stort slott langt
borte, og det lyste det ut av. Han hadde gått hele dagen og ikke
hatt noe videre niste med seg heller, og han var dyktig sulten;
men dess nærmere han kom til slottet, dess reddere ble han også.

<p>I slottet brant det på varmen, og Halvor gikk inn i
kjøkkenet, som var så gildt at han aldri hadde sett så gildt et
kjøkken; der var kjørel både av gull og sølv, men folk var der
ingen av. Da Halvor hadde stått der en stund, og ingen kom ut,
gikk han bort og lukket på en dør; der inne satt en prinsesse og
spant på en rokk.

<p>"Nei, nei da!" ropte hun, "tør det komme kristne folk hit?
Men det er nok best du går igjen, dersom ikke trollet skal sluke
deg; for her bor et troll med tre hoder."

<p>"Jeg er like glad om han hadde fire òg, så skulle jeg ha lyst
til å se den karen," sa gutten, "og jeg går ikke, jeg har ikke
noe vondt gjort; men mat får du gi meg, for jeg er fælt sulten."

<p>Da Halvor hadde spist seg mett, sa prinsessen til ham at han
fikk prøve om han kunne svinge sverdet som hang på veggen; nei,
han kunne ikke svinge det, han kunne ikke løfte det engang.

<p>"Ja," sa prinsessen, "så får du ta deg en slurk av den
flasken som henger ved siden, for deg gjør trollet når han skal
ut og bruke sverdet."

<p>Halvor tok seg en slurk, og straks kunne han svinge sverdet
som ingen ting. Nå mente han, skulle trollet komme tidsnok.

<p>Rett som det var, kom trollet susende; Halvor bakom døren.

<p>"Huttetu! her lukter så kristen manns blod!" sa trollet, og
satte hodet inn igjennom døren.

<p>"Ja, det skal du bli var," sa Halvor, og hugg alle hodene av
det.

<p>Prinsessen ble så glad for det hun var frelst, at hun både
danset og sang; men så kom hun til å tenkte på søstrene sine, og
så sa hun: "Gi nå søstrene mine også var frelst!"

<p>"Hvor er de henne?" spurte Halvor.

<p>Ja, så fortalte hun det; den ene var inntatt av et troll på
et slott som var seks mil borte, og den andre var inntatt på et
slott som var ni mil bortenfor det igjen.

<p>"Men nå," sa hun, "må du først hjelpe meg å få ut dette
skrovet her."

<p>Ja, Halvor var så sterk; han subbet allting bort og gjorde
det ryddig og rent i en ruff.

<p>Så levde han godt og vel, og neste morgen la han avsted i
grålysningen; han hadde ingen ro på seg, han gikk og han sprang
hele dagen. Da han fikk se slottet, ble han litt redd igjen; det
var mye gildere enn det andre; men her var det heller ikke et
menneske å se. Så gikk Halvor inn i kjøkkenet, og han stanset
ikke der heller, men gikk like inn.

<p>"Nei, tør det komme kristne folk hit da?" ropte prinsessen.
"Jeg vet ikke hvor lenge det er siden jeg kom hit; men i all den
tid har jeg ikke sett et kristent menneske. Det er nok best du
ser å komme avsted igjen, for her bor et troll som har seks
hoder."

<p>"Nei, jeg går ikke," sa Halvor, "om han så hadde seks til."

<p>"Han tar og sluker deg levende," sa prinsessen.

<p>Men det hjalp ikke: Halvor ville ikke gå, han var ikke redd
for trollet; men mat og drikke ville han ha, for han var sulten
etter reisen.

<p>Ja, han fikk så mye han ville ha; men så ville prinsessen ha
ham til ågå igjen.

<p>"Nei," sa Halvor, "jeg går ikke, for jeg har ikke noe vondt
gjort, og jeg har ikke noe å være redd for."

<p>"Han spør ikke etter det," sa prinsessen, "for han tar deg
uten både lov og rett; men siden du ikke vil gå, så prøv om du
kan svinge det sverdet som trollet bruker i krigen."

<p>Han kunne ikke svinge sverdet; men så sa prinsessen at han
skulle ta seg en slurk av flasken som hang ved siden av det, og
da han hadde gjort det, kunne han svinge det.

<p>Rett som det var, så kom trollet; det var så stort og digert
at det måtte gå på siden for å komme inn gjennom døren. Da
trollet fikk det første hodet inn, så ropte det: "Huttetu! her
lukter så kristen manns blod!" Med det samme hugg Halvor av det
første hodet, og så alle de andre. Prinsessen ble så glad at hun
ikke visste hva ben hun skulle stå på; men så kom hun til å
tenkte på søstrene sine, og så ønsket hun at de også var frelst.
Halvor mente det kunne nok bli råd til det, og ville avsted
straks; men først måtte han nå hjelpe prinsessen med å få bort
kroppen av trollet, og så ga han seg på veien den andre
morgenen.

<p>Det var langt til slottet, og han både gikk og sprang for å
komme fram i tide. I kveldingen fikk han se slottet, og det var
mye gildere enn de andre to. Nå var han nesten ikke det grann
redd, men gikk gjennom kjøkkenet og like inn. Der satt en
prinsesse som var så vakker at det ikke var måte på det.

<p>Hun sa nå like ens som de andre, at der ikke hadde vært
kristne folk siden hun kom der, og ba ham gå igjen, for ellers
slukte trollet ham levende; det hadde ni hoder, sa hun.

<p>"Ja, om det har ni til de ni, og enda ni til, så går ikke
jeg," sa Halvor og ga seg til å stå ved ovnen.

<p>Prinsessen ba ham så vakkert at han skulle gå, men Halvor ble
ved sitt, han, og sa: "La ham komme, når han vil."

<p>Så ga hun ham trollsverdet, og ba ham ta seg en slurk av
flasken så han kunne svinge det.

<p>Rett som det var, kom trollet så det suste av det; det var
enda større og digrere enn begge de andre to, og det måtte også
gå på siden for å komme inn igjennom døren. "Huttetu! her lukter
så kristen manns blod," sa det. Med det samme hugg Halvor av det
første hodet, og siden alle de andre, men det siste var det
seigeste av dem alle, og det var det tyngste arbeid Halvor noen
tid hadde gjort, å få det av, enda han nok syntes han skulle ha
krefter også.

<p>Nå kom da alle prinsessene sammen på slottet, og de var så
glade som de aldri hadde vært i all sin tid, og de var glad i
Halvor og han i dem, og han kunne få den han best kunne like;
men den yngste var mest glad i ham av alle tre.

<p>Halvor gikk der og var så rar av seg; han var så stur og
stille; så spurte prinsessene ham hva det var han stundet etter,
og om han ikke likte å være hos dem. Jo, det likte han nok, for
de hadde jo nok å leve av, og han hadde det godt og vel i alle
måter, men han stundet så hjem, for han hadde foreldre i live,
og dem hadde han slik hug til å se igjen. Det mente de vel kunne
la seg gjøre; "du skal komme uskadd både fram og tilbake igjen,
dersom du vil lyde vårt råd," sa prinsessene. Ja, han skulle
ikke gjøre annet enn det de ville. Så kledde de ham opp, så han
ble så gild som en kongssønn, og så satte de en ring på fingeren
hans, og den var slik at han kunne ønske seg både fram og
tilbake med den; men de sa han måtte ikke kaste den bort, og
ikke nevne navnene deres, for så var det slutt på hele
herligheten; og da fikk han aldri se dem mer.

<p>"Gi jeg nå var hjemme, og hjemme var her!" sa Halvor, og så
som han hadde ønsket, gikk det også, han sto utenfor stuen hos
foreldrene sine før han visste ord av det. Det var i mørkningen
om kvelden, og da de så det kom inn en slik gild, staselig
fremmedfant, ble de så rent forfjamset og tok til både å bukke
og neie.

<p>Halvor spurte om han ikke kunne bli der og få hus natten
over.

<p>Nei, det kunne han slett ikke; "vi har det ikke slik," sa de,
"vi har hverken det ene eller det andre som en sånn herre kan
være tjent med; men det er best han går opp på gården; det er
ikke lange stykket, han kan se skorsteinspipa herfra - der har
de fullt opp av allting."

<p>Halvor var ikke mye for det, han ville bli; men folkene ble
ved sitt, at han skulle gå opp til gården, for der kunne han få
både mat og drikke, mens de ikke hadde en stol å by ham å sitte
på engang.

<p>"Nei," sa Halvor, "der opp vil jeg ikke før i morgen tidlig;
la meg nå få være her i natt, jeg kan da få sitte i peisen."

<p>Det kunne de da ikke si noe imot, og så satte Halvor seg i
peisen og til å grave i asken, slik som han gjorde da han lå
hjemme og latet seg.

<p>De snakket om mangt og meget, og fortalte Halvor både det ene
og det andre, og så spurte han om de aldri hadde hatt noe barn.

<p>Jo, de hadde hatt en gutt som hette Halvor, men de visste
ikke hvor han vandret, og ikke visste de enten han var død eller
levende heller.

<p>"Kunne det ikke være meg da?" sa Halvor.

<p>"Det vet jeg visst," sa kjerringa og lettet på seg; "han
Halvor var så lat og doven at han aldri gjorde noen verdens
ting, og så var han så fillete at den ene filla slo den andre i
svime på 'n; det kunne aldri blitt slik kar av han, som du er,
far."

<p>Om litt skulle kjerringa bort i peisen og rake i varmen, og
da gloskinnet lyste på Halvor, likesom da han var hjemme og
karet i asken, så kjente kjerringa ham igjen.

<p>"Jamen er det du da, Halvor!" sa hun, og det ble slik glede
på de gamle foreldrene at det ikke var måte på det, og han måtte
nå fortelle hvordan det hadde gått ham, og kjerringa ble så glad
i ham at hun ville ha ham opp på gården straks på timen og vise
ham fram for jentene, som alltid hadde vært så kaute på det.

<p>Hun gikk da føre og Halvor etter. Da hun kom der opp,
fortalte hun at han Halvor var kommet hjem igjen, og nå skulle
de bare se hvor gild han var; han så ut som en prins, sa hun.

<p>"Det vet jeg visst," sa jentene og slo på nakken, "han er vel
den samme fillefanten han alltid har vært."

<p>I det samme kom Halvor inn, og så ble jentene så forfjamset
at de glemte igjen serken i peisen, der de satt og loppet seg,
og fløy ut i bare stakken. Da de så kom inn igjen, var de så
skamfulle at de nesten ikke torde se på han Halvor, som de
alltid hadde vært så store og kaute imot før.

<p>"Ja, De har nå alltid syns De var så fine og vakre, De, at
ingen kunne være liken Deres; men De skulle bare se den eldste
prinsessen som jeg har frelst," sa Halvor; "mot henne ser De ut
som gjeterjenter, og den mellomste er enda vakrere; men den
yngste, som er kjæresten min, er vakrere enn både sol og måne,
gi de bare var her; så skulle De se!" sa Halvor.

<p>Han hadde ikke før sagt det, før de sto der; men da ble han
så ille ved, for nå kom han i hug det de hadde sagt. På gården
ble det både holdt gjestebud for prinsessene og gjort stas av
dem; men de ville ikke bli der. "Vi vil ned til foreldrene
dine," sa de til Halvor, "og så vil vi ut og se oss om." Han
fulgte da med dem. Så kom de til et stort vann utenfor gården.
Tett ved vannet var det slik en vakker grønn bakke; der ville de
sitte og hvile en stund, for de syntes det var så vakkert å
sitte og se ut over vannet, sa de.

<p>De satte seg der, og da de hadde sittet en stund, sa den
yngste prinsessen: "Jeg får vel lyske deg litt jeg, Halvor." Ja,
Halvor la hodet i fanget hennes, så lysket hun ham, og det varte
ikke lenge før Halvor sov. Så tok hun ringen av ham og satte en
annen i stedet, og så sa hun: "Hold nå i meg, som jeg holder
dere, - og gi vi så var på Soria Moria slott!"

<p>Da Halvor våknet, kunne han nok skjønne han hadde mistet
prinsessene, og satte i å gråte og bære seg, og han var så rent
mistrøstig at de slett ikke kunne stagge ham. Alt det foreldrene
ba ham, ville han ikke bli, men tok farvel, og sa at han visst
aldri fikk se dem mer, for fant han ikke prinsessene igjen,
syntes han ikke det var verdt å leve.

<p>Tre hundre daler hadde han igjen; dem tok han i lommen og ga
seg på veien. Da han hadde gått et stykke, møtte han en mann med
en skikkelig hest; den ville han kjøpe, og tok på å tinge med
mannen.

<p>"Ja, jeg har riktignok ikke tenkt å selge den," sa mannen,
"men når vi kunne bli forlikt, så -"

<p>Halvor spurte da hva han ville ha for den.

<p>"Ikke mye har jeg gitt for den, og ikke mye er den verd
heller; det er bra hest å ri på, men til å dra duger den ikke
stort, men alltid så orker den nok matsekken din og deg også,
når du går stykkomtil," sa mannen.

<p>Til sist ble de da forlikt om prisen, og Halvor la sekken sin
på hesten, og så gikk han stykkomtil, og stykkomtil red han. Om
kvelden kom han til en grønn voll, og der sto et stort tre, som
han satte seg under. Der slapp han hesten, og han la seg ikke
til å sove, men tok fram matsekken sin. Da det lyste av dag, dro
han avsted igjen, for han syntes ikke han hadde noen ro på seg.
Så gikk han og så red han hele dagen bortigjennom en stor skog,
der det var mange grønne flekker, som lyste så vakkert
bortimellom trærne. Ikke visste han hvor han var henne, og ikke
visste han hvor det bar hen, men han ga seg ikke mer tid til å
hvile enn hver gang hesten fikk litt i seg, og han selv fikk opp
skreppen sin, når han kom til en av de grønne flekkene. Han gikk
og han red, og aldri syntes han det ble noen ende på skogen.

<p>Men i mørkningen andre dagen så han det lyste mellom trærne.
"Gi det nå var folk oppe, så jeg kunne få varmet meg og få litt
å leve av!" tenkte Halvor.

<p>Da han kom dit, så var det en liten ussel stue, og gjennom
ruten så han et par gamle folk der inne; de var så gamle og grå
i hodet som en due, og kjerringa hadde en nese så lang at hun
satt ved peisen og brukte den til glo-rake.

<p>"God kveld!" sa Halvor.

<p>"God kveld!" sa kjerringa. "Men hva ærend har du da, som
kommer hit?" sa hun; "her har ikke vært kristne folk på over
hundre år."

<p>Ja, Halvor fortalte da at han skulle til Soria Moria slott,
og spurte om hun kjente veien dit.

<p>"Nei," sa kjerringa, "men rettnå kommer månen, så skal jeg
spørre ham, og han vet det nok, han må vel se det, for han
skinner på allting."

<p>Da så månen sto lys og blank over tretoppene, gikk kjerringa
ut. "Du måne! du måne!" skrek hun, "kan du vise meg veien til
Soria Moria slott?"

<p>"Nei," sa månen, "det kan jeg ikke, for den gangen jeg skinte
der, sto det en sky for meg."

<p>"Vent litt ennå," sa kjerringa til Halvor, "rettnå kommer
vestenvinden; han vet det visst, for han guster og blåser i hver
krok."

<p>"Nei! nei! har du hest også du?" sa kjerringa, da hun kom inn
igjen; "å slipp det stakkars krøtteret ut i havnehagen, og la
det ikke stå her ved døra og sulte! Men vil du ikke bytte bort
den til meg?" sa hun; "vi har et par gamle støvler her, som du
kan ta femten fjerdinger i hvert steg med, dem skal du få for
hesten, så komme du før til Soria Moria slott."

<p>Det var Halvor straks villig til, og kjerringa var så glad i
hesten at hun var ferdig til å danse, "for nå kan jeg komme til
å ri til kirken, jeg også," sa hun.

<p>Halvor hadde ingen ro på seg og ville straks avsted, men
kjerringa sa det hadde ingen hast. "Legg deg på krakken du, og
sov litt, for noen seng har vi ikke til deg," sa kjerringa; "jeg
skal nok passe på når vestenvinden kommer."

<p>Rett som det var, så kom vestenvinden durende så det pep og
knaket i veggen. Kjerringa ut.

<p>"Du vestenvind! du vestenvind! kan du si meg veien til Soria
Moria slott? Her er én som skal dit."

<p>"Ja, den vet jeg vel," sa vestenvinden, "nå skal jeg nettopp
dit og tørke klær til bryllupet som skal stå; er han rask til
bens, kan han være med meg."

<p>Halvor ut.

<p>"Du får skynde deg, vil du ha følge," sa vestenvinden, og
avsted bar det langt bort over heier og åser og fjell og fjære,
og Halvor hadde nok med åfølge.

<p>"Ja, nå har jeg ikke tid til å være med deg lenger," sa
vestenvinden, "for jeg skal bort og rive ned et røfte med
granskog først, før jeg kommer til blekvollen og tørker klærne.
Men når du går langs med åskanten, så kommer du til noen jenter
som står og vasker klær, og da har du ikke langt igjen til Soria
Moria slott."

<p>En stund etter kom Halvor til jentene som sto og vasket, og
de spurte om han ikke hadde sett noe til vestenvinden; han
skulle komme dit og tørke klær til bryllupet. "Jo," sa Halvor,
"han er bare borte og bryter ned et røfte med granskog, det
varer ikke lenge før han er her," og så spurte han dem om veien
til Soria Moria slott. De satte ham da på veien, og da han kom
fram mot slottet, var det så fullt av hester og folk at det
yrte. Men Halvor var så fillete og sundreven av det han hadde
fulgt vestenvinden både gjennom busker og kjerr, at han holdt
seg avsides og ikke ville gå fram før siste dagen, da de skulle
ete middag.

<p>Da de nå, som skikk og bruk var, skulle drikke bruden av
jentelaget, og skjenkeren skulle drikke dem til alle sammen,
både brud og brudgom og riddere og svenner, så kom han da langt
om lenge til Halvor også. Han drakk skålen, slapp ringen som
prinsessen hadde satt på fingeren hans da han lå ved vannet,
oppi glasset, og ba skjenkeren skulle hilse bruden og bære den
fram til henne. Da sto prinsessen opp fra bordet med én gang.
"Hvem har vel best fortjent å få en av oss," sa hun, "enten den
som har frelst oss, eller den som sitter brudgom?"

<p>Det kunne det ikke være mer enn én mening om, mente alle, og
da Halvor hørte det, var han ikke lenge om å få fantefillene av
seg og pynte seg til brudgom.

<p>"Ja, der er den rette!" ropte den yngste prinsessen da hun
fikk se ham, og så skjøt hun den andre for glugg og holdt
bryllup med Halvor.
<br clear=all><hr noshade><tt>Project Runeberg, Sat Oct 19 23:34:11 1996
 (aronsson)
<a href="/rc.pl?action=diff&amp;src=folkeven/046"
 >(diff)</a>
<a href="/rc.pl?action=history&amp;src=folkeven/046"
 >(history)</a>
<a href="/download.pl?mode=work&amp;work=folkeven"
 >(download)</a>
 <a href="045.html"
 >&lt;&lt; Previous</a>
 <a href="047.html"
 >Next &gt;&gt;</a>
<br>http://runeberg.org/folkeven/046.html</tt>
<br><a href="http://validator.w3.org/check/referer"
><img border="0" src="/img/vh40.png"
alt="Valid HTML 4.0!" height="31" width="88"></a>
<!-- $Id: wwwinst.lpc,v 1.226 2010/02/04 17:52:31 lars Exp $ -->
</body></html>
