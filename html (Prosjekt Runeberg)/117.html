<!DOCTYPE HTML PUBLIC "-//W3C//DTD HTML 4.0 Transitional//EN"
  "http://www.w3.org/TR/REC-html40/loose.dtd">
<html><head><title>117.html (Norske Folkeeventyr)</title>
<script type="text/javascript" language="JavaScript"><!--
if (self != top) { top.location = location; }
--></script>
<meta http-equiv="Content-Type" content="text/html; charset=iso-8859-1">
<link rel='shortcut icon' href='/favicon.png'>
<base href="http://runeberg.org/folkeven/">
<!-- Project Runeberg wants to be Lynx friendly -->
<link  rev="made"
      href="mailto:editors@runeberg.org" >
<link  rel="toc"
      href="/folkeven/" >
<link  rel="previous"
      href="116.html" >
<link  rel="next"
      href="118.html" >
<meta name="keywords"
   content="Nordic, Literature" >
<!-- Project Runeberg supports some ``Dublin Core'' (DC) metadata -->
<meta name="DC.Publisher"
   content="Project Runeberg" >
<meta name="DC.Publisher.Address"
   content="editors@runeberg.org" >
<meta name="DC.Language" scheme="ISO639-1"
   content="no" >
<meta name="DC.Relation.IsPartOf" scheme="URN"
   content="URN:NBN:se-d1998318" >
<meta name="DC.Relation.IsPartOf" scheme="URL"
   content="/folkeven/" >
<meta name="DC.Relation.IsPartOf"
   content="Norske Folkeeventyr" >
<meta name="DC.Title"
   content="117.html (Norske Folkeeventyr)" >
<meta name="DC.Creator.PersonalName"
   content="Peter Christen Asbjørnsen" >
<meta name="DC.Creator.PersonalName"
   content="Jørgen Moe" >
<meta name="DC.Date"
   content="1841" >
<!-- Project Runeberg welcomes SAFARI, http://safari.vr.se/ -->
<meta name="SAFARI.TargetGroup"
   content="Public" >
<style type="text/css"><!--
.u        {text-decoration: underline; }
--></style>
</head>
<body bgcolor="#ffffff"
        alink="#ff8000"
        vlink="#780000"
         link="#c00000"
         text="#000000" >
<form action="/search.pl" method=get 
enctype="application/x-www-form-urlencoded"><table cellpadding=0 cellspacing=0 >
<tr >
<td valign=top rowspan=2 bgcolor=black 
><a href="/"
 ><img src="/img/runeberg.gif"
width=64 height=122 border=0
alt="- Project Runeberg - "
></a></td><td 
>&nbsp;</td><td valign=top align=left height=100
><font size="+2"><a href="/folkeven/"
 >Norske Folkeeventyr</a> / <br><b></b></font>
<br>(1841-1844) Author: <a href="/authors/asbjorns.html"
 >Peter Christen Asbjørnsen</a>, <a href="/authors/moejorge.html"
 >Jørgen Moe</a> - Tema: <a href="/tema/no.html"
>Norwegian Literature</a>, <a href="/tema/troll.html"
>Trolls</a>

<br><a href="/folkeven/"
 >Table of Contents / Innehåll</a> | <a href="116.html"
 >&lt;&lt; Previous</a> | <a href="118.html"
 >Next &gt;&gt;</a>
</td></tr>
<tr >
<td colspan=2 bgcolor=black style=" font-family: helvetica; text-decoration: none; color: white" 
><small><b>&nbsp;
<a href="/"
 style="font-family: helvetica; text-decoration: none; color: white">Project Runeberg</a>
| <a href="/katalog.html"
 style="font-family: helvetica; text-decoration: none; color: white">Catalog</a>
| <a href="/rc.pl" style="font-family: helvetica; text-decoration: none; color: white" >Recent Changes</a>
| <a href="mailto:editors@runeberg.org?subject=Comments on folkeven/117.html"
 style="font-family: helvetica; text-decoration: none; color: white">Comments?</a>
| <input type=text value="" name=q size=18 maxlength=256>
<input name=btnG type=submit value="search">&nbsp;&nbsp;
</b></small></td></tr></table></form>
<p><i>Asbjørnsen og Moe's NORSKE FOLKEEVENTYR.
Innskrevet og rettet av Kjell Nedrelid.
Sist forandret: 05.11.1994. (dd.mm.yyyy)
Released to Internet 11.10.1996 in zipped WordPerfect 5.0-format.
Alle tekster kan fritt distribueres, så lenge det ikke taes
betalt for dette.
Vennligst behold denne innledningen.</i>

<h1>Tro og Utro</h1>

<p>Det var en gang to brødre, den ene hette Tro og den andre Utro.
Tro var ærlig og god støtt, men Utro var slem og full av løgn,
så de aldri kunne lite på det han sa. Moren var enke og hadde
ikke stort å leve av, og da sønnene var blitt voksne, måtte hun
ha dem fra seg, så de selv kunne tjene sitt brød i verden. Hver
av dem ga hun en liten skreppe med mat, og så skulle de i veien.

<p>Da de nå hadde gått til om kvelden, satte de seg på et
vindfall i skogen og tok fram skreppene sine, for sultne var de
etter å ha gått hele dagen, og så syntes de at nå skulle en
matbete smake godt. "Vil du som jeg, eter vi først av din
skreppe, så lenge det er noe i den, så kan vi siden ta min," sa
Utro. Ja, det var Tro nøyd med, og så åt de; men alt det beste
så Utro til å få puttet i seg, og Tro fikk bare skorpene, og de
brente lefsestykkene og fleskesvorene, han. Om morgenen åt de
igjen av maten hans Tro, og om middagen også; men så var det
ikke mer i skreppen hans.

<p>Da de så hadde gått til utpå kvelden og skulle til å få seg
mat igjen, ville Tro ete av brorens skreppe; men Utro sa nei, og
mente på at den maten var hans, og at han ikke hadde mer enn han
godt trengte sjøl.

<p>"Ja, men du fikk jo ete av min nisteskreppe, så lenge det var
noe i den," sa Tro.

<p>"Ja, når du er slik en tosk og lar andre ete opp for deg, kan
du ha det så godt," mente Utro; "nå kan du sitte der og sikle
nå," sa han.

<p>"Å ja, Utro heter du og utro er du, og det har du vært all
din tid også," sa Tro.

<p>Da Utro hørte det, slo han seg sint, og røk like på broren og
stakk ut begge øynene på ham. "Nå kan du se om folk er tro eller
utro nå, din blindebukk," sa han, og dermed strøk han fra ham.

<p>Tro, stakkar, han gikk nå der og trevlet seg fram midt i
tykke skogen; blind og alene var han, og ikke visste han hva han
skulle ta seg til. Men så fikk han tak i et stort tykt lindetre,
og så tenkte han at det fikk han klyve opp i og sette seg der
natten over, for villdyrene. "Når fuglene tar på å synge, så er
det dag, og så får jeg vel friste å trevle meg videre fram,"
tenkte han, og så kløv han opp i linden.

<p>Da han hadde sittet der en stund, hørte han det kom noen og
tok til åkoke og stelle nedunder treet, og straks etter kom det
flere, og da de hilste på hverandre, hørte han det var bjørnen
og gråbeinen, reven og haren, som kom og skulle holde jonsokleik
der. De ga seg til å ete og leve godt, og da de var ferdige med
det, satte de seg til å snakke sammen.

<p>Så sa reven: "Skal vi ikke nå fortelle en liten stubb hver,
mens vi sitter her?"

<p>Jo, det syntes de andre godt om, det kunne være morosamt, sa
de, og så la bjørnen i vei - for han var nå den fornemste -:
"Kongen av Engeland har så dårlige øyne," sa bamsen, "han kan
nesten ikke se et kvart i været; men dersom han kom opp i denne
linden om morgenen, mens det var dugg på bladene, og han tok av
duggen og smurte på øynene sine, så fikk han synet sitt igjen,
så godt som han noen tid har hatt det."

<p>"Ja," sa gråbeinen, "kongen av Engeland har en døvstum datter
også; men visste han det jeg vet, så fant han snart på råd for
henne. I fjor da hun gikk til alters, så spyttet hun ut igjen
brødet, og det kom en stor padde og slukte; men når de bare grov
under gulvet, så fant de padda, hun sitter bent under knefallet,
og brødet sitter i halsen på henne ennå. Når de skar opp padda
og tok brødet og ga kongsdatteren, så ble hun som andre folk
igjen både til å høre og tale."

<p>"Ja, ja," sa reven, "om kongen av Engeland visste det jeg
vet, så hadde han ikke vondt for vann i kongsgården sin; under
den store steinen midt i gården hans er det klareste kildevann
noen kan ønske seg, bare han visste ågrave der."

<p>"Ja," sa haren, "kongen av Engeland har den vakreste
frukthagen i hele landet, men den bær ikke så mye som en
eplekart engang; for det ligger en svær gullkjede tre ganger
rundt om hagen. Fikk han gravet opp den, så ble det den gildeste
hagen i hele hans rike."

<p>"Men nå er det langt på natt, og vi får nok hjem igjen nå,"
sa reven, og så gikk de sin vei alle sammen.

<p>Da de hadde gått, så sovnet Tro, der han satt oppi linden;
men da fuglene tok til å synge om morgenen, våknet han igjen, og
så tok han dugg av bladene på treet og smurte øynene sine med;
da så han like så godt som før Utro stakk dem ut på ham.

<p>Så gikk han like til kongen av Engelands gård og ba om
tjeneste, og det fikk han med en gang.

<p>En dag kom kongen ut på gården, og da han hadde gått der ute
en stund, ville han drikke av vannposten sin, for det var hett
om dagen og han var blitt tørst; men da de øste opp vannet til
ham, var det både gurmet og seigt og stygt. Det ble kongen rent
harm over.

<p>"Jeg tror ikke det er en mann i hele mitt rike som har så
dårlig vann i gården sin, og enda må jeg lede det lang vei over
berg og daler!" sa kongen.

<p>"Ja, men når du vil la meg få folk til å bryte opp den store
steinen som ligger her midt på gården, skal du nok få både mye
og godt vann," sa Tro.

<p>Ja, det var kongen straks ferdig til, og aldri før hadde de
fått opp steinen og gravet en stund, så sto vass-spruten bent i
været, så klar og tykk som den skulle komme av en tønneture; og
klarere vann fantes ikke i hele Engeland.

<p>En tid etter var kongen nedpå gården igjen; så kom det en
stor hauk flygende etter hønsene hans, og alle til å klappe i
hendene og skrike: "Der flyger 'n! Der flyger 'n!" Kongen grep
børsa og la til å sikte; men han kunne ikke se så langt. Så ble
han rent ute av det. "Gud gi noen kunne si meg råd for øynene
mine! Jeg mener snart jeg blir rent blind," sa kongen. "Det skal
nok jeg si deg," sa Tro, og så fortalte han hvordan han hadde
båret seg at; og kongen reiste da til linden, samme kvelden, det
kan du nok vite, og bra ble han, bare han hadde smurt seg med
duggen som lå på bladene om morgenen.

<p>Siden den tid var det ingen kongen holdt så gjev som han Tro;
han måtte være med ham hvor han gikk og sto, både hjemme og
borte.

<p>Så var det en dag de gikk i hagen sammen.

<p>"Jeg skjønner ikke hvordan det går til jeg," sa kongen; "det
er ikke noen mann i Engeland som koster så mye på hagen sin som
jeg, og enda kan jeg ikke få et eneste tre til å bære så mye som
en kart."

<p>"Ja, ja," sa Tro, "får jeg bare det som ligger tre ganger
rundt om hagen din, og folk til å grave det opp, så skal nok
hagen bære."

<p>Ja, det ville kongen gjerne; Tro fikk folkene, og til å
grave, og så fikk han til sist opp hele gullkjeden. Nå var Tro
en grunnrik mann, mye, mye rikere enn kongen selv, men kongen
var enda vel nøyd, for nå bar hagen så grenene hang like ned på
bakken, og så søte epler og pærer hadde aldri noen smakt.

<p>En dag igjen gikk Tro og kongen og snakket sammen; så kom
kongsdatteren gående forbi dem, og kongen ble rent sørgmodig, da
han så henne.

<p>"Er det ikke synd at så vakker en kongsdatteren som min er,
skal mangle mål og mæle?" sa han til Tro.

<p>"Ja, men det er råd for det," sa Tro.

<p>Da kongen fikk høre det, ble han så glad at han lovte ham
kongsdatteren og halve riket, dersom han kunne få henne god
igjen.

<p>Tro fikk med seg et par mann bort til kirken og grov fram
padda som satt under knefallet ved alteret, skar henne opp og
tok ut brødet og ga kongsdatteren det - så ble hun som andre
folk igjen til å tale straks på timen.

<p>Nå skulle da Tro ha kongsdatteren, og det ble laget til
bryllup, for det skulle holdes så det både kunne høres og
spørres over hele riket.

<p>Mens de så holdt på å danse i bryllupet, kom det en
fattiggutt og ba om en matbete, og han var så fillet og ynkelig
å se på, at alle forkorset seg over ham; men Tro kjente ham
igjen med en gang, og så at det var Utro, bror hans.

<p>"Kjenner du igjen meg?" sa Tro.

<p>"Å, hvor skulle jeg ha sett så stor en herre, jeg da?" sa
Utro.

<p>"Sett meg har du likevel," sa Tro; "det var meg du stakk
øynene ut på, et år i dag siden. Utro heter du og utro er du,
det sa jeg og det sier jeg ennå; men du er nå bror min likevel,
og derfor skal du få litt mat, og så kan du gå til det
lindetreet der jeg satt i fjor. Får du så høre noe som kan gjøre
din lykke, så er det deg vel unt."

<p>Ja, det slapp han å si Utro to ganger. "Har han Tro hatt slik
nytte av åsitte i lindetreet, at han er blitt konge over halve
Engeland siden i fjor, så -," tenkte han; han la i veien og kom
til linden, og den kløv han opp i.

<p>Han hadde ikke sittet der lenge, så kom alle dyrene og åt og
drakk og holdt jonsokleik nedenunder treet igjen. Da de hadde
ett fra seg, ville reven at de skulle til å fortelle historier,
og da kan det vel hende han Utro la til å lye, og det så ørene
var ferdige til å dette av ham. Men bjørnen var sint han, og
brummet og sa: "Det har noen sladret om det vi fortalte i fjor,
og derfor vil vi nå tie med det vi vet." Og så ba dyrene god
natt og gikk fra hverandre, og Utro var like klok.

<p>Det var for han hette Utro, og var Utro, det.
<br clear=all><hr noshade><tt>Project Runeberg, Sun Oct 20 01:55:29 1996
 (aronsson)
<a href="/rc.pl?action=diff&amp;src=folkeven/117"
 >(diff)</a>
<a href="/rc.pl?action=history&amp;src=folkeven/117"
 >(history)</a>
<a href="/download.pl?mode=work&amp;work=folkeven"
 >(download)</a>
 <a href="116.html"
 >&lt;&lt; Previous</a>
 <a href="118.html"
 >Next &gt;&gt;</a>
<br>http://runeberg.org/folkeven/117.html</tt>
<br><a href="http://validator.w3.org/check/referer"
><img border="0" src="/img/vh40.png"
alt="Valid HTML 4.0!" height="31" width="88"></a>
<!-- $Id: wwwinst.lpc,v 1.226 2010/02/04 17:52:31 lars Exp $ -->
</body></html>
