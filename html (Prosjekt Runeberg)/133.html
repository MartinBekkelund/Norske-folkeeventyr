<!DOCTYPE HTML PUBLIC "-//W3C//DTD HTML 4.0 Transitional//EN"
  "http://www.w3.org/TR/REC-html40/loose.dtd">
<html><head><title>133.html (Norske Folkeeventyr)</title>
<script type="text/javascript" language="JavaScript"><!--
if (self != top) { top.location = location; }
--></script>
<meta http-equiv="Content-Type" content="text/html; charset=iso-8859-1">
<link rel='shortcut icon' href='/favicon.png'>
<base href="http://runeberg.org/folkeven/">
<!-- Project Runeberg wants to be Lynx friendly -->
<link  rev="made"
      href="mailto:editors@runeberg.org" >
<link  rel="toc"
      href="/folkeven/" >
<link  rel="previous"
      href="132.html" >
<link  rel="next"
      href="134.html" >
<meta name="keywords"
   content="Nordic, Literature" >
<!-- Project Runeberg supports some ``Dublin Core'' (DC) metadata -->
<meta name="DC.Publisher"
   content="Project Runeberg" >
<meta name="DC.Publisher.Address"
   content="editors@runeberg.org" >
<meta name="DC.Language" scheme="ISO639-1"
   content="no" >
<meta name="DC.Relation.IsPartOf" scheme="URN"
   content="URN:NBN:se-d1998318" >
<meta name="DC.Relation.IsPartOf" scheme="URL"
   content="/folkeven/" >
<meta name="DC.Relation.IsPartOf"
   content="Norske Folkeeventyr" >
<meta name="DC.Title"
   content="133.html (Norske Folkeeventyr)" >
<meta name="DC.Creator.PersonalName"
   content="Peter Christen Asbjørnsen" >
<meta name="DC.Creator.PersonalName"
   content="Jørgen Moe" >
<meta name="DC.Date"
   content="1841" >
<!-- Project Runeberg welcomes SAFARI, http://safari.vr.se/ -->
<meta name="SAFARI.TargetGroup"
   content="Public" >
<style type="text/css"><!--
.u        {text-decoration: underline; }
--></style>
</head>
<body bgcolor="#ffffff"
        alink="#ff8000"
        vlink="#780000"
         link="#c00000"
         text="#000000" >
<form action="/search.pl" method=get 
enctype="application/x-www-form-urlencoded"><table cellpadding=0 cellspacing=0 >
<tr >
<td valign=top rowspan=2 bgcolor=black 
><a href="/"
 ><img src="/img/runeberg.gif"
width=64 height=122 border=0
alt="- Project Runeberg - "
></a></td><td 
>&nbsp;</td><td valign=top align=left height=100
><font size="+2"><a href="/folkeven/"
 >Norske Folkeeventyr</a> / <br><b></b></font>
<br>(1841-1844) Author: <a href="/authors/asbjorns.html"
 >Peter Christen Asbjørnsen</a>, <a href="/authors/moejorge.html"
 >Jørgen Moe</a> - Tema: <a href="/tema/no.html"
>Norwegian Literature</a>, <a href="/tema/troll.html"
>Trolls</a>

<br><a href="/folkeven/"
 >Table of Contents / Innehåll</a> | <a href="132.html"
 >&lt;&lt; Previous</a> | <a href="134.html"
 >Next &gt;&gt;</a>
</td></tr>
<tr >
<td colspan=2 bgcolor=black style=" font-family: helvetica; text-decoration: none; color: white" 
><small><b>&nbsp;
<a href="/"
 style="font-family: helvetica; text-decoration: none; color: white">Project Runeberg</a>
| <a href="/katalog.html"
 style="font-family: helvetica; text-decoration: none; color: white">Catalog</a>
| <a href="/rc.pl" style="font-family: helvetica; text-decoration: none; color: white" >Recent Changes</a>
| <a href="mailto:editors@runeberg.org?subject=Comments on folkeven/133.html"
 style="font-family: helvetica; text-decoration: none; color: white">Comments?</a>
| <input type=text value="" name=q size=18 maxlength=256>
<input name=btnG type=submit value="search">&nbsp;&nbsp;
</b></small></td></tr></table></form>
<p><i>Asbjørnsen og Moe's NORSKE FOLKEEVENTYR.
Innskrevet og rettet av Kjell Nedrelid.
Sist forandret: 12.11.1994. (dd.mm.yyyy)
Released to Internet 11.10.1996 in zipped WordPerfect 5.0-format.
Alle tekster kan fritt distribueres, så lenge det ikke taes
betalt for dette.
Vennligst behold denne innledningen.</i>

<h1>Store-Per og Vesle-Per</h1>

<p>Det var en gang to brødre, og begge hette de Per, den eldste
kalte de Store-Per, og den yngste kalte de Vesle-Per. Da faren
var død, tok Store-Per gården og fikk en kjerring med mange
penger. Men Vesle-Per var hjemme hos mora si, og han levde på
livøret hennes, til han ble myndig. Da han det var, fikk han
arven sin, og Store-Per sa at nå fikk han ikke være på gården
lenger og ete opp føderådet for mor si, det var bedre han reiste
ut i verden og tok seg noe til.

<p>Ja, det syntes Vesle-Per heller ikke var så ille; han kjøpte
seg en bra hest og et lass med smør og ost og fór til byen med,
og for pengene han fikk, kjøpte han brennevin og drikkevarer, og
han var ikke før kommet hjem, før det ble byhelg hos ham, og det
i røde rappet, og han skjenkte og trakterte både granner og
kjerringer, og de skjenkte og trakterte ham igjen, og han levde
i sus og dus så lenge pengene varte. Men da det var slutt på
skillingen, og Vesle-Per satt igjen med tomme pungen, kom han
hjem til sin gamle mor igjen, og da eide han ikke mer enn en
kalv. Da våren kom, slapp han ut kalven og lot den beite på enga
til Store-Per. Så ble Store-Per sint og slo i hjel kalven.
Vesle-Per, han flådde skinnet av den, hengte det inn på badstua,
så det ble riktig tørt, og rullet det i hop, stakk det i en
sekk, og gikk på bygda med det og skulle selge det; men hvor han
kom, så lo de av ham, og sa at de hadde ikke bruk for røket
kalveskinn.

<p>Da han hadde gått et langt stykke, kom han til en gård igjen.
Der gikk han inn og ba om hus til natten.

<p>"Nei, jeg kan nok ikke låne deg hus," sa kjerringa, "for
mannen min er på stølen, og jeg er aleine hjemme. Du får prøve å
få hus i grannegården; men får du ikke det, så kan du komme
igjen, for du kan ikke være husvill heller," sa hun.

<p>Men da Per gikk forbi kovevinduet, så han at det var en prest
inne i koven, som kjerringa holdt seg med, og så satte hun fram
øl og brennevin og en stor gryte rømmegraut. Da presten hadde
satt seg til å ete og drikke, kom mannen i huset hjem igjen; men
da kjerringa fikk høre ham i svalen, var hun ikke sen, hun tok
grautgryta og satte under århella, ølet og brennevinet i
kjelleren, og presten låste hun ned i en stor kiste som sto der.

<p>Alt dette sto Vesle-Per og så på; men da mannen vel var
kommet inn, så gikk Vesle-Per etter, og ba om han kunne få lånt
hus. "Ja," sa mannen, "du skal få lånt hus," og så ba han Per
sette seg bort til bordet og ete. Ja, Vesle-Per satte seg
borttil og tok med seg kalveskinnet, og det la han ved føttene
sine.

<p>Da de hadde sittet en stund, ga Vesle-Per seg til å tråkke på
skinnet.

<p>"Hva sier du nå igjen? Kan du ikke tie!" sa Vesle-Per.

<p>"Hvem er det du snakker med?" spurte mannen.

<p>"Å, det er en spåmø jeg har i kalveskinnet," sa Per.

<p>"Hva spår hun da?" sa mannen igjen.

<p>"Hun sier det ikke er fritt for rømmegraut under århella," sa
Vesle-Per.

<p>"Hun spår nok i mist; her har ikke vært rømmegraut i huset på
år og dag," sa mannen.

<p>Men Per ba ham se etter; det gjorde han, og så fant han
grautgryta. Den begynte de å godgjøre seg med, og aller best de
satt, så tråkket Per på kalveskinnet.

<p>"Hyss!" sa han, "kan du ikke holde kjeften?"

<p>"Hva sier spåmøen nå?" sa mannen.

<p>"Det er ikke fritt for øl og brennevin under kjellertrappa,
sier hun," svarte Per.

<p>"Har hun aldri spådd miste før, så gjør hun det nå," sa
mannen. "Øl og brennevin? de ting kan jeg knapt minnes vi har
hatt i huset."

<p>"Se etter!" sa Per.

<p>Det gjorde mannen - jo ganske riktig, han fant drikkevarene,
og så ble det vel glede på ham.

<p>"Hva har du gitt for den spåmøen? Den må jeg ha, hva du så
vil ha for den," sa mannen.

<p>"Jeg har fått den i farsarv, og ikke mye har jeg tatt den
for," sa Per. "Riktignok har jeg ikke videre lyst til å skille
meg ved den, men det er det samme, lar du meg få den gamle kista
som står i koven, skal du ha den."

<p>"Kistenøkkelen er blitt borte!" skrek kjerringa.

<p>"Jeg tar den uten nøkkel jeg," sa Per; og så ble han og
mannen snart forlikt om handelen. Per fikk et rep istedenfor
nøkkelen og mannen hjalp ham å få kista på ryggen, og så ruslet
han av gårde.

<p>Da han hadde gått et stykke, kom han ut på en bro; under den
gikk en elv så stri at den fosset og skummet, og dure gjorde den
så broen ristet. "Det brennevinet, det brennevinet!" sa Per.
"Jeg kan merke jeg har smakt på det igjen. Hva skal jeg gå og
drasse på denne kista etter? Hadde jeg ikke vært full og galen,
så hadde jeg da ikke handlet den til meg for spåmøen. Men nå
skal kista i elva, og det på flygende timen!"

<p>Han til å løse av repet.

<p>"Au, au! gjør for guds skyld og frels meg! Det er presten her
i gjeldet du har i kisten!" skrek han som i den var.

<p>"Det må være fanden sjøl, som vil slå i meg at han er blitt
prest," sa Per, "men enten han gjør seg til prest eller klokker
så skal han nå til elvs."

<p>"Å nei, å nei! det er sognepresten i gjeldet, som var på
sjelesorg hos kjerringen; mannen er vill og galen, og så måtte
hun gjemme meg i kisten. Jeg har et sølvur og et gullur på meg,
dem skal du få og åtte hundre daler til; slipp meg bare ut!"
ropte presten.

<p>"Nei, nei, er det riktig han far da!" sa Per, han tok en
stein og slo sund kistelokket; så slapp presten ut, og han
hjemover til prestegården både fort og lett, for klokkene og
pengene hans skulle ikke tynge ham lenger.

<p>Vesle-Per gikk nå hjem og sa til Store-Per: "I dag gjelder
vel kalveskinnene på torget!"

<p>"Hva fikk du for skinnfilla di da?" spurte Store-Per.

<p>"Ikke likere enn den var, fikk jeg åtte hundre daler for den,
men for større og feitere kalver gjelder skinnet det dobbelte,"
sa Vesle-Per og viste fram pengene.

<p>"Det var godt du sa meg det," sa Store-Per; han slo i hjel
alle kalvene og kuene han eide, og ga seg på byveien med skinn
og huder.

<p>Da han kom til torgs, og garverne spurte hva pris han holdt
skinnene sine i, sa Store-Per: "Åtte hundre daler for de små, og
etter det for de store." Men alle folk bare lo og gjorde narr av
ham, og sa han hadde ikke nødig å ta slik på vei, han kunne nok
slippe inn i galehuset for bedre kjøp; og så skjønte han hvordan
det hadde gått til, at Vesle-Per hadde lurt ham.

<p>Da han kom hjem igjen, var han nå ikke blid, han svor og
bante på at han ville slå i hjel Vesle-Per om natten. Dette sto
han og hørte på. Og da han hadde lagt seg i sengen med mor si,
og det led litt utpå kvelden, ba han moren bytte rom med seg,
for han frøs så, og ved veggen var det vel varmere, sa han. Ja,
det gjorde hun. Om litt kom Store-Per med en øks i hånden og
stiltret seg bort til sengen, og hugg hodet av moren i ett hugg.

<p>Om morgenen gikk Vesle-Per inn i stua til Store-Per.

<p>"Trøste og bære deg som har hugget i hjel mor vår!" sa han;
"lensmannen liker nok ikke at du utreder føderådet på den
måten."

<p>Så ble Store-Per så redd at han ba Vesle-Per han for guds
skyld skulle tie med det han visste; ville han det, skulle han
få åtte hundre daler.

<p>Ja, Vesle-Per strøk til seg pengene, satte hodet på moren
igjen, fikk henne på en kjelke, og dro henne til torgs. Der
satte han henne med en eplekurv på hver arm og et eple i hver
hånd.

<p>Så kom en skipper gående, han trodde det var en torgkjerring,
og spurte om hun hadde epler å selge, og hvor mange han fikk for
skillingen.

<p>Men gamlekjerringa svarte ikke.

<p>Skipperen spurte én gang til.

<p>Nei, hun svarte ikke.

<p>"Hvor mange får jeg for skillingen?" skrek han tredje gangen.

<p>Men kjerringa satt som hun hverken hørte eller så.

<p>Da ble skipperen så arg at han la til henne under øret, så
hodet trillet bortetter torget.

<p>I det samme kom Vesle-Per springende; han gråt og bar seg og
truet skipperen med å gjøre ham rent ulykkelig; for det han
hadde slått i hjel den gamle moren hans.

<p>"Kjære vene, ti bare still med det du vet, skal du få åtte
hundre daler," sa skipperen, og det ble de da forlikt om.

<p>Da Vesle-Per kom hjem igjen, sa han til Store-Per: "I dag
gjelder vel gamle kjerringer på torget! Jeg fikk åtte hundre for
mor vår," og så viste han fram pengene.

<p>"Det var bra jeg fikk vite det," sa Store-Per; han hadde en
gammel værmor, henne tok han og slo i hjel og strøk av sted med,
og skulle selge henne. Men da de hørte han gikk og falbød døde
folk, ville de sette ham til lensmannen, og det var med nød og
neppe han slapp fra det.

<p>Da Store-Per kom igjen, var han så sint og galen på
Vesle-Per, at han truet med å drepe ham på flygende timen, det var
ingen nåde å vente.

<p>"Ja, ja, vi skal alle den veien; og i dag og i morgen er det
bare natta imellom," sa Vesle-Per. "Men skal jeg av gårde nå, så
har jeg en ting å be deg om: putt meg i den sekken som henger
der, og bær meg på elva," sa han, og det sa Store-Per ikke nei
til; han stappet ham i sekken og dro avsted.

<p>Men aldri før var han kommet et lite stykke på veien, så kom
han i hug at han hadde glemt noe, det måtte han tilbake etter,
og imens satte han sekken ved veibredden. Så kom det en mann
drivende med en stor gild sauedrift.

<p>"Til himmerik, til paradis.
Til himmerik, til paradis!"

<p>ropte Vesle-Per, som lå i sekken, og det ble han ved å gnage og
gnåle på.

<p>"Kan ikke jeg få lov å være med?" sa han som kom med driften.

<p>"Jo, vil du løse opp sekkebandet og krype nedi i mitt sted,
skal du få komme der," sa Vesle-Per; "jeg kan gjerne bie til en
annen gang jeg. Men nå må du endelig rope det samme som jeg,
ellers kommer du ikke til rette stedet."

<p>Mannen løste opp sekkebåndet og satte seg i rommet til
Vesle-Per; så knyttet Per igjen sekken, og mannen tok på å rope:

<p>"Til himmerik, til paradis.
Til himmerik, til paradis!"

<p>og den leksa drev han på med. Da Per vel hadde fått ham i
sekken, var han ikke sen; han skyndte seg avsted med driften, og
gjorde en dyktig sving på veien.

<p>Imens kom Store-Per igjen, tok sekken på nakken og bar den
bortover til elven, og alt som han gikk, satt driftebonden inni
og ropte:

<p>"Til himmerik, til paradis!"

<p>"Ja, ja, prøv selv om du finner veien!" sa Store-Per, og
kastet ham uti.

<p>Da Store-Per hadde gjort det og gikk hjemetter igjen, møtte
han broren, som kom drivende med saueflokken føre seg. Store-Per
ble rent opp i under, og spurte hvordan Vesle-Per hadde sloppet
opp av elven, og hvor han hadde fått den gilde sauedriften fra.

<p>"Det var riktig et brorstykke av deg, at du kastet meg uti,"
svarte Vesle-Per. "Jeg sakk like til bunns som en stein, og der
fikk jeg vel se saueflokker, kan du tro; der nede går de i
tusenvis, den ene drifta større enn den andre. Og her ser du:
det er vel ullsauer!" sa Per.

<p>"Det var bra du fortalte meg det," sa Store-Per.

<p>Han strøk hjem til kjerringa, tok henne med seg til elven,
krøp i en sekk, og ba henne skynde seg og knytte for og kaste
ham ut over broen. "Jeg vil etter ei sauedrift," sa Store-Per;
"men skulle jeg bli for lenge, så du kan merke jeg ikke rår med
saueflokken, får du springe etter og hjelpe meg," sa han.

<p>"Ja, bli bare ikke for lenge, for jeg stunder så på sauene,"
sa kona.

<p>Hun sto og ventet en stund, men så tenkte hun ved seg selv at
mannen ikke rådde med å jage sammen saueflokken, og så hoppet
hun etter.

<p>Så var Vesle-Per kvitt dem alle i hop; han arvet gård og
grunn og hester og redskap, og selv hadde han penger til å kjøpe
seg klavefe for.
<br clear=all><hr noshade><tt>Project Runeberg, Sun Oct 20 01:55:30 1996
 (aronsson)
<a href="/rc.pl?action=diff&amp;src=folkeven/133"
 >(diff)</a>
<a href="/rc.pl?action=history&amp;src=folkeven/133"
 >(history)</a>
<a href="/download.pl?mode=work&amp;work=folkeven"
 >(download)</a>
 <a href="132.html"
 >&lt;&lt; Previous</a>
 <a href="134.html"
 >Next &gt;&gt;</a>
<br>http://runeberg.org/folkeven/133.html</tt>
<br><a href="http://validator.w3.org/check/referer"
><img border="0" src="/img/vh40.png"
alt="Valid HTML 4.0!" height="31" width="88"></a>
<!-- $Id: wwwinst.lpc,v 1.226 2010/02/04 17:52:31 lars Exp $ -->
</body></html>
